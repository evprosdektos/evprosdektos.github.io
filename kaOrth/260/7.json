{"chapter":{"1":{"verse":1,"text":"მობრუნდი, მობრუნდი, სულამით, მობრუნდი, მობრუნდი, რომ გიცქერდეთ შენ! რად უცქერით სულამითს როგორც მახანაიმის ფერხისაის?"},"2":{"verse":2,"text":"როგორ გამშვენდნენ შენი ფეხები შენს ხამლებში: ზეპურო ასულო! თეძოთა სიმრგვალე მანიაკს გიგავს, შექმნილს ხელოვანის ხელით."},"3":{"verse":3,"text":"შენი ჭიპი მრგვალი თასია, ღვინისაგან მოუკლებელი; შენი მუცელი ხორბლის ხვავია, შროშანთაგან გრემოცული."},"4":{"verse":4,"text":"ორი ძუძუ შენი ორი თიკანია ნიამორისა. მარჩბივნი."},"5":{"verse":5,"text":"შენი ყელი სპილოსძვლის გოდოლია; შენი თვალები ხეშბონის ტბორებია ბათ-რაბიმის კარიბჭეებთან; შენი ცხვირი ლიბანის გოდოლია, დამასკოს მიმართ მიქცეული."},"6":{"verse":6,"text":"შენი თავი ქარმელის მთაა და ნათხზენი შენს თავზე სმეფო ძოწეული, კავებით შეკრული."},"7":{"verse":7,"text":"რა მშვენიერი ხარ, რა სანატრელი, საყვარელო, შენი სიტკბოებით!"},"8":{"verse":8,"text":"შენი ტანი ფინიკის ხეა, შენი ძუძუნი - ვაზის მტევნები."},"9":{"verse":9,"text":"ვთქვი: ავალ ფინიკზე და მის რტოებს მოვეჭიდები; შენი ძუძუნი იქნებოდნენ ვით ვაზის მტევნები და შენი ნესტოების სურნელი ვით ვაშლის სურნელი."},"10":{"verse":10,"text":"შენი სასარჩეული ღვინოა, ჩემი მეტრფისკენ მიღვარული, მძინარეთა ბაგეების დამატკბობელი."},"11":{"verse":11,"text":"მე ჩემი მეტრფისა ვარ და ჩემკენ მოილტვის ისიც."},"12":{"verse":12,"text":"მოდი, მეტრფევ ჩემო, გავიდეთ ველად, სოფლებში ვათიოთ ღამე;"},"13":{"verse":13,"text":"ავდგებოდით დილით სისხამზე ვენახთა მოსახილვად; ვნახავდით, თუ ყვავის ვაზი, თუ იშლება ვაზის კვირტები, თუ ყვავის ბროწეული; ჩემს ალერსს იქ მოგცემდი."},"14":{"verse":14,"text":"სურნელებით ფშვიან მანდრაგორები, ყოველგვარი ხილია ჩვენი კარის წინ - ახალი და ძველი. შენთვის მაქვს შენახული, მეტრფევ ჩემო."}},"meta":{"connection":"kaOrth","book_number":260,"chapter_number":7,"previous_chapter":{"connection":"kaOrth","book_number":260,"chapter":6},"next_chapter":{"connection":"kaOrth","book_number":260,"chapter":8}}}