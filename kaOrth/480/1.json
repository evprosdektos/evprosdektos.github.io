{"chapter":{"1":{"verse":1,"text":"დასაწყისი იესო ქრისტეს, ღმერთის ძის, სახარებისა."},"2":{"verse":2,"text":"როგორც დაიწერა ესაია წინასწარმეტყველის მიერ: აჰა, მე ვგზავნი ჩემს ანგელოზს შენ წინაშე, რომელიც განამზადებს შენს გზას."},"3":{"verse":3,"text":"ხმა უდაბნოში მღაღადებლისა: გაამზადეთ გზა უფლისა, გაასწორეთ მისი ბილიკნი."},"4":{"verse":4,"text":"იყო იოანე უდაბნოში, ნათელს სცემდა და ქადაგებდა ნათლის ცემას სინანულისას ცოდვათა მისატევებლად."},"5":{"verse":5,"text":"გამოდიოდა მის მიმართ მთელი იუდეის ქვეყანა და ყველა იერუსალიმელი, ნათელს იღებდნენ მისგან მდინარე იორდანეში და აღიარებდნენ თავიანთ ცოდვებს."},"6":{"verse":6,"text":"ხოლო იოანეს ემოსა აქლემის ბეწვი და წელს ერტყა ტყავის სარტყელი და ჭამდა კალიებს და ველურ თაფლს."},"7":{"verse":7,"text":"ქადაგებდა და ამბობდა: მოდის ჩემ შემდგომ ჩემზე უძლიერესი, ვის წინაშე იმის ღირსიც არა ვარ, რომ დავიხარო და გავხსნა მისი ხამლის საკვრელი."},"8":{"verse":8,"text":"მე თქვენ მოგნათლეთ წყლით, ხოლო ის მოგნათლავთ სული წმიდით."},"9":{"verse":9,"text":"და იყო იმ დღეებში, მოვიდა იესო გალილეის ნაზარეთით და ნათელ იღო იორდანეში იოანესგან."},"10":{"verse":10,"text":"წყლიდან ამოსვლისთანავე იხილა ცანი გახსნილნი და სული ღმრთისა მტრედივით გადმომავალი მასზე."},"11":{"verse":11,"text":"და გაისმა ხმა ზეცით: შენა ხარ ძე ჩემი საყვარელი, რომელიც შევიტკბე მე."},"12":{"verse":12,"text":"და სულმა მაშინვე გაიყვანა ის უდაბნოში."},"13":{"verse":13,"text":"ორმოცი დღე დაჰყო უდაბნოში და გამოიცდებოდა სატანისაგან: მხეცებს შორის ცხოვრობდა და ანგელოზები ემსახურებოდნენ მას."},"14":{"verse":14,"text":"ხოლო იოანეს შეპყრობის შემდეგ მოვიდა იესო გალილეაში, და ქადაგებდა სახარებას ღმრთისას."},"15":{"verse":15,"text":"და ამბობდა: გასრულდა ჟამი და მოახლოვდა ღმრთის სასუფეველი: მოინანიეთ და იწამეთ სახარება."},"16":{"verse":16,"text":"ხოლო როდესაც მიდიოდა გალილეის ზღვის პირას, დაინახა სიმონი და მისი ძმა ანდრია, რომლებიც ბადეს ისროდნენ ზღვაში, ვინაიდან მებადურები იყვნენ."},"17":{"verse":17,"text":"და უთხრა მათ იესომ: მოდით, უკან გამომყევით და კაცთა მებადურებად გაქცევთ."},"18":{"verse":18,"text":"მათაც მყისვე მიატოვეს თავიანთი ბადე და გაჰყვნენ მას."},"19":{"verse":19,"text":"იქიდან ცოტა რომ გამოვლო, დაინახა იაკობი ზებედესი და მისი ძმა იოანე, რომლებიც ბადეს კემსავდნენ ნავში."},"20":{"verse":20,"text":"და მაშინვე მოუხმო. მათაც მიატოვეს თავიანთი მამა ზებედე, ნავში მყოფ მუშებთან ერთად, და გაჰყვნენ მას."},"21":{"verse":21,"text":"მივიდნენ კაპერნაუმს და მაშინვე, შაბათ დღეს, შევიდა სინაგოგაში და ასწავლიდა მათ."},"22":{"verse":22,"text":"უკვირდათ მისი მოძღვრება, ვინაიდან ის ასწავლიდა მათ, როგორც ძალმოსილი, და არა როგორც მწიგნობარნი."},"23":{"verse":23,"text":"იყო მათს სინაგოგაში უწმინდური სულით შეპყრობილი კაცი, რომელმაც შეჰყვირა და თქვა:"},"24":{"verse":24,"text":"რა ხელი გაქვს ჩვენთან, იესო ნაზარეველო? ჩვენს დასაღუპად მოსულხარ! გიცნობ, ვინცა ხარ, ღმერთის წმიდანო."},"25":{"verse":25,"text":"მაგრამ შერისხა იგი იესომ და თქვა: ხმა გაკმინდე და გამოდი მაგისგან."},"26":{"verse":26,"text":"შეარყია იგი უწმინდურმა სულმა და ხმამაღალი ყვირილით გამოვიდა მისგან."},"27":{"verse":27,"text":"განცვიფრდა ყველა, ისე რომ, ერთმანეთს ეკითხებოდნენ და ამბობდნენ: რა არის ეს? რა არის ეს ახალი მოძღვრება, რომ ძალმოსილებით უწმინდურ სულებსაც უბრძანებს, და ისინიც ემორჩილებიან მას?"},"28":{"verse":28,"text":"და მალე მისი ამბავი კიდით-კიდემდე მოედო მთელი გალილეის მხარეს."},"29":{"verse":29,"text":"სინაგოგიდან გამოსვლისთანავე სიმონისა და ანდრიას სახლში მივიდა, იაკობსა და იოანესთან ერთად."},"30":{"verse":30,"text":"ხოლო სიმონის სიდედრი ცხელებით შეპყრობილი იწვა. და მაშინვე უთხრეს მისი ამბავი."},"31":{"verse":31,"text":"მივიდა, ხელი მოჰკიდა და წამოაყენა; მყისვე გაუარა ცხელებამ და ემსახურებოდა მათ."},"32":{"verse":32,"text":"ხოლო საღამოს, მზის ჩასვლისას, მიჰგვარეს მას ყველა სნეული და ეშმაკეული."},"33":{"verse":33,"text":"და მთელმა ქალაქმა კარწინ მოიყარა თავი."},"34":{"verse":34,"text":"მრავალი სნეული განკურნა სხვადასხვა სენისაგან, მრავალი ეშმაკი განდევნა და არა რთავდა ეშმაკებს იმის თქმის ნებას, რომ ისინი იცნობდნენ მას."},"35":{"verse":35,"text":"ხოლო ცისკრისას, დილაუთენია ადგა და გამოვიდა; უდაბურ ადგილას მივიდა და იქ ლოცულობდა."},"36":{"verse":36,"text":"თან გაჰყვნენ სიმონი და მასთან მყოფნი."},"37":{"verse":37,"text":"იპოვეს იგი და უთხრეს, ყველა შენ გეძებსო."},"38":{"verse":38,"text":"და უთხრა მათ: წავიდეთ მახლობელ სოფლებსა და ქალაქებში, რათა იქაც ვიქადაგო, ვინაიდან ამისათვის მოვსულვარ."},"39":{"verse":39,"text":"დადიოდა მთელ გალილეაში, ქადაგებდა მათს სინაგოგებში და აძევებდა ეშმაკთ."},"40":{"verse":40,"text":"მაშინ მიადგა ერთი კეთროვანი, ევედრებოდა და მუხლმოყრით ეუბნებოდა: თუ გნებავს, შეგიძლია ჩემი განწმენდა."},"41":{"verse":41,"text":"შეებრალა იგი იესოს, ხელი გაიწოდა, შეეხო და უთხრა: მნებავს, განიწმინდე;"},"42":{"verse":42,"text":"ამის თქმაც იყო და მყისვე გაეყარა მას კეთრი და განიწმინდა."},"43":{"verse":43,"text":"მკაცრად გააფრთხილა და მაშინვე გაისტუმრა იგი."},"44":{"verse":44,"text":"უთხრა: იცოდე ნურავის ნურაფერს ეტყვი, არამედ წადი, ეჩვენე მღვდელს და შესწირე შენი განწმენდისათვის, რაც ბრძანა მოსემ მათდა სამოწმებლად."},"45":{"verse":45,"text":"მაგრამ ის გამოვიდა, დაიწყო ქადაგება და მთელ ქვეყანას მოსდო მისი ამბავი; ასე რომ, იესოს აღარ შეეძლო ქალაქში აშკარად შესვლა, არამედ გარეთ, უდაბურ ადგილებში იყო, და მოდიოდნენ მასთან ყოველი მხრიდან."}},"meta":{"connection":"kaOrth","book_number":480,"chapter_number":1,"previous_chapter":{"connection":"kaOrth","book_number":470,"chapter":28},"next_chapter":{"connection":"kaOrth","book_number":480,"chapter":2}}}