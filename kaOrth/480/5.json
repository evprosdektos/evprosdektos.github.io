{"chapter":{"1":{"verse":1,"text":"გავიდნენ ზღვის გაღმა და მიადგნენ გერასენელთა მხარეს."},"2":{"verse":2,"text":"ნავიდან გადმოსვლისთანავე სამარხებიდან შემოეგება უწმინდური სულით შეპყრობილი კაცი,"},"3":{"verse":3,"text":"რომელსაც სამყოფლად სამარხები ჰქონდა და ჯაჭვითაც არავის შეეძლო მისი დაბმა,"},"4":{"verse":4,"text":"ვინაიდან მრავალგზის შეეკრათ ჯაჭვით და ბორკილებიც დაედოთ, მაგრამ გლეჯდა ჯაჭვს, ამსხვრევდა ბორკილებს და ვერავის დაეოკებინა იგი."},"5":{"verse":5,"text":"დღე და ღამ მთებსა და სამარხებში დაძრწოდა, ღრიალებდა და ქვებს ახეთქებდა თავს."},"6":{"verse":6,"text":"შორიდან რომ მოჰკრა თვალი იესოს, გამოიქცა და თაყვანი სცა მას."},"7":{"verse":7,"text":"შეღაღადა და შესძახა: რა ხელი გაქვს ჩემთან, იესო, ძეო მაღალი ღმრთისაო: გაფიცებ შენს ღმერთს, ნუ მტანჯავ მე!"},"8":{"verse":8,"text":"რადგანაც იესომ უთხრა: გამოდი, სულო უწმინდურო, მაგ კაცისაგან!"},"9":{"verse":9,"text":"და ჰკითხა მას: რა გქვია სახელად? ხოლო მან მიუგო: ლეგიონია ჩემი სახელი, ვინაიდან მრავალნი ვართ."},"10":{"verse":10,"text":"და ბევრი ევედრა, რათა იქიდან არ გაეძევებინა ისინი."},"11":{"verse":11,"text":"იქვე, მთის ფერდობზე, ბალახობდა ღორების დიდი კოლტი."},"12":{"verse":12,"text":"უწმინდურებმა მუდარით უთხრეს მას: გაგვგზავნე ღორებში, რომ მათში შევიდეთო."},"13":{"verse":13,"text":"მაშინ ნება დართო იესომ და გამოვიდნენ უწმინდური სულნი, ღორებში შევიდნენ, და მთელი კოლტი, ორი ათასამდე სული, ზღვის კბოდეს მიაწყდა და წყალში ჩაიხრჩო."},"14":{"verse":14,"text":"ხოლო მეღორეები გაიქცნენ და ქალაქსა და სოფლებს მოსდეს ეს ამბავი. და გამოვიდა მთელი ხალხი, რათა თავისი თვალით ეხილა, რაც მოხდა."},"15":{"verse":15,"text":"მივიდნენ იესოსთან და დაინახეს, რომ ეშმაკეული, რომელსაც ჰყავდა ლეგიონი, ზის ჩაცმულ-დახურული და გონს მოსული; და შეძრწუნდნენ."},"16":{"verse":16,"text":"ხოლო მხილველებმა უამბეს მათ, რაც დაემართა ეშმაკეულსა და ღორებს."},"17":{"verse":17,"text":"და დაუწყეს ვედრება, აქაურობას გაეცალეო."},"18":{"verse":18,"text":"ნავში რომ ჯდებოდა, ნაეშმაკეულევმა სთხოვა, თან წაეყვანა."},"19":{"verse":19,"text":"მაგრამ იესომ ნება არ დართო და უთხრა: შინ წადი, შენიანებთან, და უამბე მათ, რა გიყო უფალმა და როგორ შეგიწყალა."},"20":{"verse":20,"text":"ისიც წავიდა და დაიწყო ქადაგება ათქალაქში, რა უყო მას იესომ, და უკვირდა ყველას."},"21":{"verse":21,"text":"როცა იესო კვლავ გამოვიდა ნავით გამოღმა მხარეს, დიდძალი ხალხი შეგროვდა მასთან. და იყო იგი ზღვის პირას."},"22":{"verse":22,"text":"და, აჰა, მივიდა მასთან სინაგოგის ერთი წინამძღვარი, სახელად იაიროსი, და, დაინახა თუ არა იგი, ფეხებში ჩაუვარდა."},"23":{"verse":23,"text":"გულმხურვალედ შეევედრა და უთხრა: ჩემი ასული სიკვდილის პირასაა. მოდი და ხელი დაადე, რათა მორჩეს და იცოცხლოს."},"24":{"verse":24,"text":"ისიც წაჰყვა; თან მისდევდა დიდძალი ხალხი და ზედ აწყდებოდა."},"25":{"verse":25,"text":"ერთმა ქალმა, რომელიც თორმეტ წელიწადს სისხლის დენით იტანჯებოდა,"},"26":{"verse":26,"text":"ბევრი რამ დაეთმინა მრავალი მკურნალის ხელში, და დაეხარჯა ყველაფერი, რაც ებადა, მაგრამ არაფერში წასდგომოდა და, პირიქით, უარესად შექმნილიყო, -"},"27":{"verse":27,"text":"იესოს ამბავი რომ გაიგო, უკნიდან მიუახლოვდა ბრბოში და მის სამოსს შეეხო."},"28":{"verse":28,"text":"ვინაიდან გულში ამბობდა: მის სამოსსაც რომ შევეხო, მეშველებაო."},"29":{"verse":29,"text":"და მართლაც, შეხებისთანავე შეუწყდა სისხლის დენა, და ტანმა უგრძნო, რომ განიკურნა სნეულებისგან."},"30":{"verse":30,"text":"მაგრამ მაშინვე იესომ თავადაც იგრძნო, რომ ძალა გავიდა მისგან, მიუბრუნდა ხალხს და იკითხა: ვინ შეეხო ჩემს სამოსს?"},"31":{"verse":31,"text":"ხოლო მოწაფეებმა უთხრეს: ხომ ხედავ, ხალხი ზედ გაწყდება და შენ კი კითხულობ, ვინ შემეხოო?"},"32":{"verse":32,"text":"იესომ მიმოიხედა, რათა დაენახა ამის ჩამდენი."},"33":{"verse":33,"text":"მაშინ ქალი, რომელიც მიხვდა, რაც დაემართა, შიშის კანკალით მიუახლოვდა, მის წინაშე დაემხო და მთელი სიმართლე მოახსენა."},"34":{"verse":34,"text":"ხოლო იესომ უთხრა: ასულო, შენმა რწმენამ გადაგარჩინა; წადი მშვიდობით, დახსნილი ხარ შენი სატანჯველისგან."},"35":{"verse":35,"text":"ამას რომ ამბობდა, სინაგოგის წინამძღვართან მივიდნენ და უთხრეს: შენი ასული აღესრულა; რატომღა აწუხებ მოძღვარს?"},"36":{"verse":36,"text":"ხოლო იესომ ამ სიტყვების გაგონებისთანავე უთხრა სინაგოგის წინამძღვარს: ნუ გეშინია, შენ მხოლოდ გწამდეს."},"37":{"verse":37,"text":"და არავის მისცა გაყოლის ნება, პეტრეს, იაკობისა და იოანეს, იაკობის ძმის, გარდა."},"38":{"verse":38,"text":"მივიდა სინაგოგის წინამძღვრის სახლში, და იხილა შფოთი, მოტირალნი და მოზარენი."},"39":{"verse":39,"text":"შევიდა და უთხრა მათ: რატომ შფოთავთ და მოსთქვამთ? გოგონა კი არ მომკვდარა, არამედ სძინავს."},"40":{"verse":40,"text":"ხოლო ისინი დასცინოდნენ მას. მან კი გარეთ გამოასხა ყველანი, შეიყოლა მხოლოდ ბავშვის დედ-მამა და შევიდა, სადაც გოგონა იწვა."},"41":{"verse":41,"text":"ხელი მოჰკიდა და უთხრა მას: ტალითა, კუმი! რაც თარგმანით ნიშნავს: შენ გეუბნები, პატარავ, აღდეგ!"},"42":{"verse":42,"text":"გოგონაც მაშინვე აღდგა და გაიარა; ხოლო ის თორმეტი წლისა იყო. და განცვიფრდნენ დიდად."},"43":{"verse":43,"text":"იესომ მკაცრად გააფრთხილა ისინი, რომ არავის გაეგო ეს, და უთხრა, საჭმელი მიეცათ გოგონასათვის."}},"meta":{"connection":"kaOrth","book_number":480,"chapter_number":5,"previous_chapter":{"connection":"kaOrth","book_number":480,"chapter":4},"next_chapter":{"connection":"kaOrth","book_number":480,"chapter":6}}}