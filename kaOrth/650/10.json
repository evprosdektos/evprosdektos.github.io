{"chapter":{"1":{"verse":1,"text":"რადგანაც რჯული, მომავალ სიკეთეთა მხოლოდ ჩრდილის და არა თვით ნამდვილ საგანთა მქონე, ერთი და იმავე მსხვერპლით, გამუდმებით რომ სწირავენ ყოველწლიურად, ვერასოდეს ვერ შესძლებს სრულყოს მასთან მიმსვლელნი."},"2":{"verse":2,"text":"ასე რომ არა, ვინღა შესწირავდა მსხვერპლს, რადგანაც ერთხელ განწმედილთ წარმოდგენაც აღარ ექნებოდათ, რა არის ცოდვა."},"3":{"verse":3,"text":"მაგრამ მსხვერპლშეწირვა ყოველწლიურად იწვევს ცოდვათა გახსენებას."},"4":{"verse":4,"text":"რადგანაც შეუძლებელია ცოდვათა წარხოცა კაცთა და ხართა სისხლით."},"5":{"verse":5,"text":"ამიტომ ქვეყნად შემოსვლისას ქრისტე ამბობს: „მსხვერპლი და შესაწირავი შენ არ ისურვე, მაგრამ სხეული კი განმიმზადე მე."},"6":{"verse":6,"text":"სრულდასაწველი და ცოდვის გამოსასყიდი ძღვენი არ ინებე."},"7":{"verse":7,"text":"მაშინ მე ვთქვი: აჰა, მოვდივარ (როგორც წიგნის დასაწყისში წერია ჩემზე), რათა აღვასრულო შენი ნება, ღმერთო“."},"8":{"verse":8,"text":"ზემოთ რომ ამბობს: მსხვერპლი და შესაწირავი, სრულდასაწველი და ცოდვის გამოსასყიდი ძღვენი არ ისურვე და ინებეო,"},"9":{"verse":9,"text":"შემდეგ დასძენს: აჰა, მოვდივარ, რათა აღვასრულო შენი ნება, ღმერთო, რითაც აუქმებს პირველს, რათა მეორე დაადგინოს."},"10":{"verse":10,"text":"სწორედ ამ ნებით ვართ განწმედილნი, იესო ქრისტეს სხეულის ერთგზის შეწირვით."},"11":{"verse":11,"text":"რამდენი მღვდელი ყოველდღე დგას მსახურებად და რამდენგზის სწირავს ერთსა და იმავე მსხვერპლს, რომელიც ვერასოდეს წარხოცავს ცოდვას."},"12":{"verse":12,"text":"მან კი ერთადერთი მსხვერპლი შესწირა ცოდვებისათვის და სამუდამოდ დაჯდა ღვთის მარჯვნივ."},"13":{"verse":13,"text":"მას შემდეგ ელის, როდის დაემხობიან მისი მტრები მის ფეხქვეშ."},"14":{"verse":14,"text":"რადგანაც ერთი შეწირვით სამარადისოდ სრულყო განწმედილნი."},"15":{"verse":15,"text":"ამასვე გვიმოწმებს სული წმიდაც, რადგანაც ნათქვამია:"},"16":{"verse":16,"text":"„ეს არის აღთქმა, რომელსაც აღვუთქვამ მათ იმ დღეთა შემდეგ, - ამბობს უფალი, - ჩავდებ ჩემს რჯულს მათ გულებში და მათ გონებაში ჩავწერ."},"17":{"verse":17,"text":"აღარ გავიხსენებ მათს ცოდვებს და ურჯულოებას“."},"18":{"verse":18,"text":"ხოლო იქ, სადაც ცოდვათა მიტევებაა, შესაწირავი ზედმეტი ხდება."},"19":{"verse":19,"text":"ამრიგად, ძმანო, რაკი გვაქვს სითამამე საწმიდარში შესვლისა იესოს სისხლის მეოხებით,"},"20":{"verse":20,"text":"ახალი და ცოცხალი გზით, რომელიც გაგვიხსნა მან ფარდით, ესე იგი თავისი ხორცით,"},"21":{"verse":21,"text":"და გვყავს მღვდელმთავარი ღვთის სახლში,"},"22":{"verse":22,"text":"მივეახლოთ მას წრფელი გულითა და რწმენის სისრულით, უკეთური სინიდისისაგან სხურებით გულგაწმენდილნი და სუფთა წყლით ტანგაბანილნი,"},"23":{"verse":23,"text":"მტკიცედ მივსდიოთ აღსარებას სასოებისას, რადგან სარწმუნოა აღმთქმელი."},"24":{"verse":24,"text":"ყურადღებას ნუ მოვაკლებთ ერთიმეორეს, რათა სიყვარულისა და კეთილ საქმეთათვის წავაქეზოთ ერთმანეთი."},"25":{"verse":25,"text":"ნუ მივატოვებთ ჩვენს შესაკრებელს, როგორც ზოგიერთებს სჩვევიათ, არამედ შევაგონოთ ერთმანეთს, და მით უფრო მეტად, რაც უფრო აშკარად გრძნობთ იმ დღის მოახლოებას."},"26":{"verse":26,"text":"რადგან თუ მას შემდეგ, რაც შევიცნეთ ჭეშმარიტება, კვლავ ჩვენი ნებით ვცოდავთ, უკვე აღარა რჩება მსხვერპლი ცოდვათათვის."},"27":{"verse":27,"text":"არამედ რაღაც საზარელი მოლოდინი მსჯავრისა და მტერთა შთასანთქმელად მოგიზგიზე შურის ცეცხლი."},"28":{"verse":28,"text":"თუკი მოსეს რჯულის უარმყოფელს, ორი თუ სამი კაცის მოწმობით, უწყალოდ უსჯიან სიკვდილს,"},"29":{"verse":29,"text":"როგორ გგონიათ, რამდენად უფრო მძიმე იქნება მისი სასჯელი, ვინც ფეხქვეშ თელავს ძეს ღვთისას, უღირსად მიიჩნევს აღთქმის სისხლს, რომლითაც განიწმიდა, და აგინებს მადლის სულს?"},"30":{"verse":30,"text":"რადგანაც ვიცნობთ ამის მთქმელს: „ჩემია შურისგება და მე მივაგებ“. ან კიდევ: „უფალი განიკითხავს თავის ხალხს“."},"31":{"verse":31,"text":"მტერი ჩავარდა ცოცხალი ღმრთის ხელში!"},"32":{"verse":32,"text":"გაიხსენეთ უწინდელი დღენი, როცა განათლდით და დაითმინეთ ვნებათა დიადი ღვაწლი;"},"33":{"verse":33,"text":"როცა თქვენივე ურვითა და უბედურებით ან სხვების სასეიროდ იყავით ქცეულნი, ანდა სხვებს თანაუგრძნობდით, თქვენსავე დღეში ჩაცვენილთ."},"34":{"verse":34,"text":"ვინაიდან ჩემს ტყვეობასაც თანაუგრძნეთ და თქვენი ქონების დატაცებასაც სიხარულით შეხვდით, რადგანაც იცოდით, რომ უკეთესი და წარუვალი საუნჯე გაქვთ ცაში."},"35":{"verse":35,"text":"მაშ, ნუ გიღალატებთ მხნეობა, რომელსაც დიადი საზღაური ელის."},"36":{"verse":36,"text":"მოთმინება გმართებთ, რათა აღასრულოთ ღვთის ნება და მიიღოთ აღთქმული."},"37":{"verse":37,"text":"ვინაიდან ცოტაც, სულ ცოტაც, და არ დააყოვნებს, მოვა მომავალი."},"38":{"verse":38,"text":"მართალი რწმენით იცოცხლებს, ხოლო თუ უკუიქცევა, არ შეიწყალებს მას ჩემი სული."},"39":{"verse":39,"text":"მაგრამ ჩვენ უკუქცეულნი როდი ვართ წარსაწყმედად, არამედ მტკიცედ მორწმუნენი სულის სახსნელად."}},"meta":{"connection":"kaOrth","book_number":650,"chapter_number":10,"previous_chapter":{"connection":"kaOrth","book_number":650,"chapter":9},"next_chapter":{"connection":"kaOrth","book_number":650,"chapter":11}}}