{"chapter":{"1":{"verse":1,"text":"წარმოთქვა დავითმა უფლისადმი ამ გალობის სიტყვები, რა დღესაც იხსნა უფალმა იგი ყველა მისი მტრისა და საულის ხელიდან."},"2":{"verse":2,"text":"თქვა: უფალი კლდეა ჩემი, სიმაგრე ჩემი, მხსნელი ჩემი!"},"3":{"verse":3,"text":"ღმერთი კლდეა ჩემი, სადაც შევეფარვი; ფარია ჩემი და რქაა ჩემი გადარჩენისა; სიმაღლე ჩემი და მისაქცეველი. ჩემო მხსნელო, შენ მიხსენი მოძალადისგან!"},"4":{"verse":4,"text":"უფალს დიდებულს შევღაღადე და მტრებს გადავურჩი."},"5":{"verse":5,"text":"მომაწყდნენ სიკვდილის ტალღები, ბელიალის ნიაღვრებმა შემაშინეს,"},"6":{"verse":6,"text":"შავეთის ქსელები შემომეხლართა, სიკვდილის ბადეებმა მომიცვეს."},"7":{"verse":7,"text":"ჩემს გასაჭირში შევღაღადე უფალს; ჩემს ღმერთს შევძახე და ისმინა თავის სასახლეში ჩემი ხმა და ჩემი ღაღადი მისწვდა მის ყურებს."},"8":{"verse":8,"text":"შებარბაცდა, შეტოკდა დედამიწა, ცათა საფუძველნი აძროდნენ და ირყეოდნენ, რადგან რისხვით აინთო იგი."},"9":{"verse":9,"text":"ავარდა კვამლი მისი ნესტოებიდან და მჭამელი ცეცხლი მისი ბაგეებიდან; მისგან მუგუზლები აგიზგიზდნენ."},"10":{"verse":10,"text":"მოდრიკა ცა და ჩამოვიდა; ღრუბელი მოექცა მის ფეხქვეშ."},"11":{"verse":11,"text":"ამხედრდა ქერუბიმზე და გაფრინდა, და გამოჩნდა ქარის ფრთებზე."},"12":{"verse":12,"text":"კარვად წყვდიადი მოიბურა, წყლის ჯურღმული და ცის ღრუბელი."},"13":{"verse":13,"text":"მისი ბრწყინვალებით გიზგიზებენ ცეცხლის ნაკვერცხლები."},"14":{"verse":14,"text":"ციდან დაიქუხა უფალმა, უზენაესმა ხმა გამოსცა."},"15":{"verse":15,"text":"ისრები გატყორცნა და მიმოფანტა ჩემი მტრები, აგრგვინა და აუბნია გზა-კვალი."},"16":{"verse":16,"text":"გამიაჩნდა ზღვის ფსკერი, გაშიშვლდნენ სამყაროს საფუძვლები უფლის მუქარისგან, მისი რისხვის ქარისაგან."},"17":{"verse":17,"text":"ხელი გადმოყო ზეგარდამო, ჩამჭიდა და წყლის მორევიდან ამომიყვანა."},"18":{"verse":18,"text":"მიხსნა ძლიერი მტრისგან, ჩემს მოძულეთაგან, რომელთაც დამძალეს."},"19":{"verse":19,"text":"ჭირში ვიყავ, როცა დამეცნენ, მაგრამ უფალი იყო ჩემი საყრდენი."},"20":{"verse":20,"text":"ფართოზე გამიყვანა და მიხსნა, რადგან შემიტკბო მან."},"21":{"verse":21,"text":"მომაგო უფალმა ჩემი სიმართლისაებრ და ჩემი ხელების სიწმიდისაებრ გადამიხადა."},"22":{"verse":22,"text":"რადგან ვიცავდი უფლის გზას და არ შემიცოდავს ჩემი ღმერთისათვის."},"23":{"verse":23,"text":"რადგან მისი მცნებები წინ მედო და მისი წესებისივის არ გადამიხვევია."},"24":{"verse":24,"text":"წრფელი ვიყავ მის მიმართ და ცოდვას გავურბოდი."},"25":{"verse":25,"text":"გადამიხადა უფალმა ჩემი სიმართლისაებრ და სიწმიდისაებრ მის თვალში."},"26":{"verse":26,"text":"მოწყალესთან მოწყალეობ, წრფელ კაცთან წრფელობ."},"27":{"verse":27,"text":"უმწიკვლოსთან უმწიკვლო ხარ, უკუღმართთან - ცბიერი."},"28":{"verse":28,"text":"დაჩაგრულთა მხსნელი ხარ, მედიდურებს მზერით აცამტვერებ."},"29":{"verse":29,"text":"რადგან, უფალო ჩემო, ლამპარი ხარ! უფალი ბნელს მინათებს."},"30":{"verse":30,"text":"რადგან შენით ურდოებს შევებმები. ჩემი ღმერთით გალავანს გადავევლები."},"31":{"verse":31,"text":"წრფელია ღვთის გზა, წმიდაა უფლის სიტყვა, მის მოიმედეთა ფარია იგი."},"32":{"verse":32,"text":"რადგან სად არს სხვა ღმერთი გარდა უფლისა? სად არს კლდე გარდა ჩვენი ღვთისა?"},"33":{"verse":33,"text":"ღმერთია ჩემი გამაძლიერებელი, გზის წრფელად წარმმართველი."},"34":{"verse":34,"text":"ირმის ფეხებს შემაბამს და ჩემს გორაკებზე დამაყენებს."},"35":{"verse":35,"text":"საბრძოლველად გამიწრთვნის ხელებს და მოჭიმავს სპილენძის მშვილდს ჩემი მკლავი."},"36":{"verse":36,"text":"ხსნის ფარს შენ მაძლევ, შენი მოწყალება განმადიდებს."},"37":{"verse":37,"text":"შენ მიფართოებ ნაბიჯებს, აღარ მეჩორთება კოჭები."},"38":{"verse":38,"text":"მტერს ვედევნები მოსასპობად და არ ვბრუნდები, ვიდრე ბოლოს არ მოვუღებ."},"39":{"verse":39,"text":"ვსპობ და ვანადგურებ, ვეღარ დგებიან, ჩემს ფეხებთან ეცემიან."},"40":{"verse":40,"text":"შენ შემომარტყამ ძალას საბრძოლველად, ჩემ წინაშე აჩოქებ ჩემს მომხდურებს."},"41":{"verse":41,"text":"მტრების ზურგს მაჩვენებ და ვაცამტვერებ ჩემს მოძულეებს."},"42":{"verse":42,"text":"აქეთ-იქით იხედება, მაგრამ არა ჩანს მხსნელი; უფლისაკენ - მაგრამ ხმას არ სცემს."},"43":{"verse":43,"text":"მიწის მტვერივით ვაცამტვერებ, ქუჩის გოროხივით ვამტვრევ და ვჯეგავ."},"44":{"verse":44,"text":"შენ მიხსენი ჩემი მეამბოხე ხალხისაგან; შენ მინახავ ერების მთავრად. ხალხი, რომელსაც არ ვიცნობდი, მემსახურება."},"45":{"verse":45,"text":"უცხო ხალხები მეპირფერებიან; როგორც კი მოესმებათ ჩემი, მემორჩილებიან,"},"46":{"verse":46,"text":"უცხოთესლთ ღონე ეხდებათ, გარბიან თავიანთი სიმაგრეებიდან."},"47":{"verse":47,"text":"ცოცხალ არს უფალი, კურთხეულ არს კლდე ჩემი! ამაღლდეს ჩემი ღმერთი, კლდე ჩემი ხსნისა,"},"48":{"verse":48,"text":"ღმერთი, ჩემი შურისმგებელი, ხალხების ჩემთვის დამმორჩილებელი,"},"49":{"verse":49,"text":"მტრებისაგან ჩემი გამრიდებელი და ჩემს მეამბოხეებზე ჩემი ამამაღლებელი; შემავიწროებელთაგან დამფარავი."},"50":{"verse":50,"text":"ამიტომ გადიდებ, შენ, უფალო, ხალხთა შორის და შენს სახელს ვუმღერი."},"51":{"verse":51,"text":"ხსნის გოდოლია თავისი მეფისთვის, მწყალობელია თავისი ცხებულისთვის, დავითისთვის და მისი მოდგმისთვის უკუნისამდე!"}},"meta":{"connection":"kaOrth","book_number":100,"chapter_number":22,"previous_chapter":{"connection":"kaOrth","book_number":100,"chapter":21},"next_chapter":{"connection":"kaOrth","book_number":100,"chapter":23}}}