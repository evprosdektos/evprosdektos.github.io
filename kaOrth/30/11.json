{"chapter":{"1":{"verse":1,"text":"ელაპარაკა უფალი მოსეს და აარონს და უთხრა მათ:"},"2":{"verse":2,"text":"ელაპარაკეთ ისრაელიანებს: აი, ეს ცხოველებია, რომლებიც გეჭმევათ ყველა პირუტყვს შორის დედამიწაზე."},"3":{"verse":3,"text":"ყველა პირუტყვი, რომელსაც ჩლიქი გაპობილი აქვს და იცოხნის, გეჭმევათ."},"4":{"verse":4,"text":"ოღონდ ისეთნი არ გეჭმევათ, რომელნიც იცოხნიან, მაგრამ ჩლიქი არა აქვთ გაპობილი: აქლემი, რომელიც იცოხნის, მაგრამ გაუპობელი ჩლიქი აქვს, უწმიდურია თქვენთვის;"},"5":{"verse":5,"text":"ბოცვერი, რომელიც იცოხნის, მაგრამ გაუპობელი ჩლიქი აქვს, უწმიდურია თქვენთვის;"},"6":{"verse":6,"text":"კურდღელი, რომელიც იცოხნის, მაგრამ გაუპობელი ჩლიქი აქვს, უწმიდურია თქვენთვის;"},"7":{"verse":7,"text":"ღორი, რომელსაც ჩლიქი გაპობილი აქვს, მაგრამ არ იცოხნის, უწმიდურია თქვენთვის;"},"8":{"verse":8,"text":"მათი ხორცი არ შეჭამოთ, მათ ლეშს არ მიეკაროთ, უწმიდურებია ისინი თქვენთვის."},"9":{"verse":9,"text":"აი, რა გეჭმევათ წყლის არსებათაგან: ყველაფერი, რასაც კი ფარფლები და ქერეჭი აქვს წყალში - ზღვებში თუ მდინარეებში, გეჭმევათ."},"10":{"verse":10,"text":"ყველაფერი, რასაც ფარფლები და ქერეჭი არა აქვს ზღვებში თუ მდინარეებში, წყლის რა სულდგმულიც არ უნდა იყოს, უსურმაგია თქვენთვის."},"11":{"verse":11,"text":"უსურმაგი უნდა იყოს ისინი თქვენთვის, მათი ხორცი არ უნდა ჭამოთ, მათი ლეში უნდა გძაგდეთ."},"12":{"verse":12,"text":"ყველაფერი, რასაც ფარფლები და ქერეჭი არა აქვს წყალში, უსურმაგია თქვენთვის."},"13":{"verse":13,"text":"ესენი გძაგდეთ ფრინველთაგან, არ ჭამოთ, უსურმაგნი არიან: არწივი, სვავი, ფსოვი,"},"14":{"verse":14,"text":"ძერა, ქორი და მათი გვარისანი,"},"15":{"verse":15,"text":"ყოველნაირი ყორანი და მისი გვარისანი,"},"16":{"verse":16,"text":"სირაქლემა, ბუ, თოლია, მიმინო და მათი გვარისანი,"},"17":{"verse":17,"text":"ჭოტი, ჩვამა, წერო,"},"18":{"verse":18,"text":"ბუკიოტი, ვარხვი, კოდალა,"},"19":{"verse":19,"text":"ყარყატი, ჩანჩა და მისთანანი; ოფოფი, ღამურა;"},"20":{"verse":20,"text":"ყოველნაირი მწერი - მფრინავი თუ ოთხზე მოსიარულე - უსურმაგი უნდა იყოს თქვენთვის."},"21":{"verse":21,"text":"გეჭმევათ ყოველი მფრინავი თუ ოთხზე მოსიარუღე მწერი, რომელსაც მუხლიანი წვივები აქვს მიწაზე სახტომად."},"22":{"verse":22,"text":"ამათგან ესენი გეჭმევათ: კალია და მისი გვარისანი, სალყამი და მისი გვარისანი, ხარგოლი და მისი გვარისანი, ხაგაბი და მისი გვარისანი."},"23":{"verse":23,"text":"ყველა სხვა მწერი - ფრთიანი და ოთხფეხი - უსურმაგია თქვენთვის."},"24":{"verse":24,"text":"მათი უწმიდურობა თქვენზე გადმოვა; ყველა, ვინც კი მათ ლეშს შეეხება, გაუწმიდურებული იქნება საღამომდე."},"25":{"verse":25,"text":"ვისაც რამე მოედება მათი ლეშისგან, სამოსელი უნდა გარეცხოს, და გაუწმიდურებული დარჩება საღამომდე."},"26":{"verse":26,"text":"ყოველი ცხოველი, რომელსაც ჩლიქი გაპობილი აქვს, მაგრამ არა აქვს ღრმა ჭრილი და არც იცოხნება, უსურმაგია თქვენთვის; ყველა, ვინც კი მას მიეკარება, გაუწმიდურდება."},"27":{"verse":27,"text":"ყოველი ოთხფეხი მხეცი, რომელიც თათებზე დადის, უსურმაგია თქვენთვის; ყველა, ვინც კი მას მიეკარება, გაუწმიდურებული იქნება საღამომდე."},"28":{"verse":28,"text":"ვისაც რამე მოედება მათი ლეშისგან, სამოსელი გაირეცხოს, და გაუწმიდურებული იქნება საღამომდე. უსურმაგები არიან ისინი თქვენთვის."},"29":{"verse":29,"text":"ესენი არიან თქვენთვის უსურმაგები მიწაზე მძრომებში: კვერნა, თაგვი, ხვლიკი და მათი გვარისანი,"},"30":{"verse":30,"text":"ზღარბი, ბაყაყი, კუ, ლოკოკინა და თხუნელა."},"31":{"verse":31,"text":"ესენია თქვენთვის უსურმაგნი ქვემძრომებში; ვინც კი მათ ლეშს შეეხება, გაუწმიდურებული იქნება საღამომდე."},"32":{"verse":32,"text":"ყველაფერი, რაზეც კი რომელიმე მათგანი დაეცემა, ხის რაიმე ჭურჭელი იქნება, ტყავის თუ ჯვალოს სამოსელი, ნებისმიერი სახმარი ნივთი, გაუწმიდურდება; წყალში უნდა ჩაიდოს და საღამომდე გაუწმიდურებული იქნება, მერე კი გაწმიდავდება."},"33":{"verse":33,"text":"თუ რაიმე თიხის ჭურჭელში ჩავარდება, ყველაფერი, რაც ჭურჭელშია, გაუწმიდურდება; უნდა დაამტვრიოთ."},"34":{"verse":34,"text":"თუ რამე საჭმელს, რასაც ჭამთ, წყალი დაესხა, გაუწმიდურდება; ყოველი სასმელი, რომელსაც რამე ჭურჭლიდან სვამთ, გაუწმიდურდება."},"35":{"verse":35,"text":"ყველაფერი, რასაც მათი ლეშიდან რამე მოხვდა, გაუწმიდურებულია; ღუმელი იქნება თუ კერა, უნდა დაიმტვრეს; უწმიდურია ისინი და თქვენთვისაც უწმიდური უნდა იყოს."},"36":{"verse":36,"text":"მხოლოდ წყარო და ჭა, წყალსატევი დარჩება სუფთა. მათი ლეშის შემხებელი კი გაუწმიდურდება."},"37":{"verse":37,"text":"თუ მათი ლეშიდან რამე მოხვდა სათესლე მარცვალს, სუფთა დარჩება."},"38":{"verse":38,"text":"თუ თესლს წყალი დაესხა და მათი ლეშიდან რამე დაეცა ზედ, გაუწმიდურებული იქნება იგი თქვენთვის."},"39":{"verse":39,"text":"თუ ისეთი პირუტყვი მოკვდება, რომელიც გეჭმევათ, და მის ლეშს ვინმე მიეკარება, გაუწმიდურებული იქნება იგი საღამომდე."},"40":{"verse":40,"text":"მისი ლეშის მჭამელმა ტანსაცმელი უნდა გაირეცხოს და საღამომდე გაუწმიდურებული იქნება; მისი ლეშის წამღებმა ტანსაცმელი გაირეცხოს და საღამომდე გაუწმიდურებული იქნება."},"41":{"verse":41,"text":"ყველაფერი, რაც კი მიწაზე დაძვრება, უსურმაგია, არ გეჭმევათ."},"42":{"verse":42,"text":"არანაირი მუცელზე მხოხავი, არანაირი მრავალფეხა, არანაირი მიწაზე მძრომი არ გეჭმევათ, რადგან უსურმაგები არიან."},"43":{"verse":43,"text":"არ წაიბილწონ სული ქვემძრომით და არ გაუწმიდურდეთ მისგან."},"44":{"verse":44,"text":"რადგან მე ვარ უფალი, თქვენი ღმერთი; გაწმიდავდით და წმიდა იქნებით, როგორც მე ვარ წმიდა. არ გაიუწმიდუროთ თავი არანაირი ქვემძრომით, რომელიც მიწაზე დაღოღავს,"},"45":{"verse":45,"text":"რადგან მე ვარ უფალი, რომელმაც გამოგიყვანათ ეგვიპტის ქვეყნიდან, რომ თქვენი ღმერთი ვყოფილიყავი. იყავით წმიდები, როგორც მე ვარ წმიდა."},"46":{"verse":46,"text":"ეს არის პირუტყვის, ფრინველის და ყოველი სულდგმულის, წყალში მცურავისა და მიწაზე მღოღავის წესი,"},"47":{"verse":47,"text":"რომ ერთმანეთისგან გაირჩეს უწმიდური და წმიდა, ცხოველი, რომელიც იჭმევა და ცხოველი, რომელიც არ იჭმევა."}},"meta":{"connection":"kaOrth","book_number":30,"chapter_number":11,"previous_chapter":{"connection":"kaOrth","book_number":30,"chapter":10},"next_chapter":{"connection":"kaOrth","book_number":30,"chapter":12}}}