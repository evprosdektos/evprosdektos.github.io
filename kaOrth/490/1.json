{"chapter":{"1":{"verse":1,"text":"რაკი მრავალმა მიჰყო ხელი იმ ამბების დალაგებით გადმოცემას, რომლებიც ჩვენში მოხდა,"},"2":{"verse":2,"text":"როგორც გადმოგვცეს მათ, ვინც იმთავითვე თვითმხილველნი იყვნენ და სიტყვის მსახურნი,"},"3":{"verse":3,"text":"მეც მართებულად მივიჩნიე, ყველაფრის თავიდანვე გამოწვლილვით განხილვის შემდეგ, თანმიმდევრულად აღმეწერა ისინი შენთვის, ღირსეულო თეოფილე,"},"4":{"verse":4,"text":"რათა შეიცნო იმ მოძღვრების უმცდარობა, რაც გისწავლია."},"5":{"verse":5,"text":"იუდეის მეფის - ჰეროდეს დღეებში იყო ერთი მღვდელი, აბიას წყებისა, სახელად ზაქარია, და მისი ცოლი, აარონის ასულთაგანი, სახელად ელისაბედი."},"6":{"verse":6,"text":"ორივენი მართალნი იყვნენ ღმერთის წინაშე და უმწიკვლოდ ასრულებდნენ უფლის ყველა მცნებასა და განაწესს."},"7":{"verse":7,"text":"მაგრამ არ ჰყავდათ შვილი, ვინაიდან ელისაბედი უნაყოფო იყო, და ორივენი ხანშიშესულნი იყვნენ."},"8":{"verse":8,"text":"ერთხელ, როცა თავისი წყების წესისამებრ, მღვდელმსახურებდა იგი ღმერთის წინაშე,"},"9":{"verse":9,"text":"მღვდელთა მსახურების ჩვეულებისამებრ, წილად ხვდა საკმევლის კმევა, და შევიდა უფლის ტაძარში."},"10":{"verse":10,"text":"ხოლო ხალხის მთელი სიმრავლე გარეთ ლოცულობდა კმევისას."},"11":{"verse":11,"text":"მაშინ მოევლინა მას უფლის ანგელოზი, სასაკმევლე საკურთხევლის მარჯვნივ მდგომარე."},"12":{"verse":12,"text":"მისი ხილვისას შეძრწუნდა ზაქარია და თავზარი დაეცა."},"13":{"verse":13,"text":"ხოლო ანგელოზმა უთხრა მას: ნუ გეშინია, ზაქარია, ვინაიდან შესმენილ იქნა შენი ვედრება, და შენი ცოლი ელისაბედი გიშობს ძეს, და უწოდებ მას სახელად იოანეს."},"14":{"verse":14,"text":"გეღირსება სიხარული და სიხალისე, და მრავალნი გაიხარებენ მისი შობით."},"15":{"verse":15,"text":"ვინაიდან დიდი იქნება უფლის წინაშე, ღვინოსა და სიკერას არ დალევს, და სულით წმიდით აღივსება დედის საშოშივე."},"16":{"verse":16,"text":"და მრავალ ძეს ისრაელისას მოაქცევს უფლის - მათი ღმერთის მიმართ."},"17":{"verse":17,"text":"უწინამძღვრებს მათ ელიას სულით და ძალით, რათა მოაქციოს მამების გული შვილების მიმართ, ხოლო ურჩნი - მართალთა გონიერების მიმართ, და, ამრიგად, განუმზადოს უფალს მზადმყოფი ხალხი."},"18":{"verse":18,"text":"უთხრა ზაქარიამ ანგელოზს: მერედა, რითი გავიგებ ამას? რადგან მე მოხუცი ვარ და ჩემი ცოლიც ხანშია შესული."},"19":{"verse":19,"text":"მიუგო ანგელოზმა და უთხრა მას: მე ვარ გაბრიელი, ღმრთის წინაშე მდგომელი, და მოვლინებული ვარ, რათა გითხრა და გახარო ეს."},"20":{"verse":20,"text":"აჰა, დადუმდები და სიტყვას ვერ დასძრავ იმ დღემდე, როცა ახდება ეს, ვინაიდან არ ერწმუნე ჩემს სიტყვებს, რომლებიც აღსრულდება თავის დროს."},"21":{"verse":21,"text":"ხოლო ხალხი ელოდა ზაქარიას და უკვირდა მისი დაყოვნება ტაძარში."},"22":{"verse":22,"text":"და როდესაც გამოვიდა, ვერ შესძლო ხმა გაეცა მათთვის. მიხვდნენ, რომ ხილვა ეხილა ტაძარში. მხოლოდ ანიშნა მათ და დარჩა უხმოდ."},"23":{"verse":23,"text":"ხოლო როდესაც გავიდა მისი მღვდელმსახურების ყავლი, სახლში დაბრუნდა."},"24":{"verse":24,"text":"იმ დღეთა შემდეგ მუცლად იღო ელისაბედმა, მისმა ცოლმა; ხუთი თვე იმალებოდა და ამბობდა:"},"25":{"verse":25,"text":"ასე მიყო უფალმა იმ დღეებში, როცა მომხედა, რათა წარეხოცა ჩემი სირცხვილი ხალხში."},"26":{"verse":26,"text":"ხოლო მეექვსე თვეს მოვლინებულ იქნა გაბრიელ ანგელოზი ღმერთის მიერ გალილეის ქალაქში, რომელსაც ეწოდება ნაზარეთი,"},"27":{"verse":27,"text":"ქალწულთან, რომელიც დანიშნული იყო კაცზე, და სახელი მისი - იოსები, დავითის მოდგმისა, ხოლო სახელი ქალწულისა - მარიამი."},"28":{"verse":28,"text":"შევიდა ანგელოზი მასთან და უთხრა: გიხაროდეს მადლით მოსილო: უფალი შენთანაა; კურთხეული ხარ დედათა შორის."},"29":{"verse":29,"text":"ხოლო ის შეძრწუნდა მის სიტყვაზე და ჩაფიქრდა: ნეტა რას უნდა ნიშნავდეს ეს მოკითხვაო?"},"30":{"verse":30,"text":"ანგელოზმა უთხრა მას: ნუ გეშინია, მარიამ, რადგანაც ჰპოვე მადლი ღმრთის წინაშე."},"31":{"verse":31,"text":"აჰა, მუცლად იღებ და შობ ძეს, და უწოდებ სახელად იესოს."},"32":{"verse":32,"text":"დიდი იქნება იგი და უზენაესის ძედ იწოდება, და მისცემს ღმერთი მამამისის, დავითის, ტახტს."},"33":{"verse":33,"text":"საუკუნოდ იმეფებს იაკობის სახლზე და არ იქნება დასასრული მისი სუფევისა."},"34":{"verse":34,"text":"ხოლო მარიამმა უთხრა ანგელოზს: როგორ იქნება ეგ, მამაკაცი რომ არ ვიცი?"},"35":{"verse":35,"text":"მიუგო ანგელოზმა და უთხრა მას: სული წმიდა გადმოვა შენზე, და უზენაესის ძალა მოგიჩრდილებს. ამიტომაც ღმრთის ძედ იწოდება წმიდა შობილი."},"36":{"verse":36,"text":"აჰა, ელისაბედმაც, შენმა ნათესავმა, მუცლად იღო ძე სიბერის ჟამს, და ეს მეექვსე თვეა მისთვის, ვინც უნაყოფოდ იყო ხმობილი,"},"37":{"verse":37,"text":"რადგან ღმერთისთვის არაფერია შეუძლებელი."},"38":{"verse":38,"text":"ხოლო მარიამმა თქვა: აჰა, მხევალი უფლისა! მეყოს მე შენი სიტყვისამებრ! და განეშორა მას ანგელოზი."},"39":{"verse":39,"text":"ადგა მარიამი იმ დღეებში და სასწრაფოდ მიაშურა მთიანეთს, იუდას ქალაქს."},"40":{"verse":40,"text":"შევიდა ზაქარიას სახლში და მოიკითხა ელისაბედი."},"41":{"verse":41,"text":"როგორც კი გაიგონა ელისაბედმა მარიამის მოკითხვა, ყრმა შეიძრა მის მუცელში, და აღივსო სულით წმიდით ელისაბედი."},"42":{"verse":42,"text":"ხმამაღლა შეღაღადა და თქვა: კურთხეული ხარ დედათა შორის და კურთხეულია შენი მუცლის ნაყოფი!"},"43":{"verse":43,"text":"ვინ გამხადა იმის ღირსი, რომ ჩემთან მოვიდა ჩემი უფლის დედა?"},"44":{"verse":44,"text":"ვინაიდან, როგორც კი ჩემს ყურს მოსწვდა შენი მოკითხვის ხმა, სიხარულით შეიძრა ყრმა ჩემს მუცელში."},"45":{"verse":45,"text":"ნეტარია, ვინც ირწმუნა, რადგანაც აუსრულდება ყველაფერი, რაც ეუწყა უფლის მიერ."},"46":{"verse":46,"text":"და თქვა მარიამმა: ადიდებს ჩემი სული უფალს,"},"47":{"verse":47,"text":"გაიხარა ჩემმა სულმა ღმერთის, ჩემი მაცხოვრის გამო."},"48":{"verse":48,"text":"ვინაიდან მოხედა თავისი მხევლის სიმდაბლეს: და, აჰა, ამიერიდან ნეტარად შემრაცხავს ყოველი მოდგმა;"},"49":{"verse":49,"text":"რადგანაც დიდი სიკეთე მიყო ყოვლადძლიერმა, და წმიდაა მისი სახელი."},"50":{"verse":50,"text":"წყალობა მისი თაობებიდან თაობებამდე ღმრთისმოშიშთა მიმართ."},"51":{"verse":51,"text":"მოავლინა თავისი მკლავის სიმტკიცე და გაჰფანტა ქედმაღალთა გულის ზრახვანი."},"52":{"verse":52,"text":"დაამხო ტახტთაგან ძლიერნი და აამაღლა მდაბალნი."},"53":{"verse":53,"text":"სიკეთით აავსო მშიერნი და ხელცარიელი გაისტუმრა მდიდარნი."},"54":{"verse":54,"text":"შეეწია ისრაელს, მონას თვისას, და გაიხსენა წყალობა."},"55":{"verse":55,"text":"როგორც აუწყა ჩვენს მამებს, აბრაამს და მის შთამომავალთ უკუნისამდე."},"56":{"verse":56,"text":"სამი თვე დაჰყო მარიამმა ელისაბედთან და წავიდა თავის სახლში."},"57":{"verse":57,"text":"ხოლო ელისაბედისთვის მოაწია შობის ჟამმა და შობა ძე."},"58":{"verse":58,"text":"გაიგეს მეზობლებმა და ნათესავებმა, რომ უფალმა განადიდა თავისი წყალობა მის მიმართ და ხარობდნენ მასთან ერთად."},"59":{"verse":59,"text":"მერვე დღეს მოვიდნენ ყრმის წინადასაცვეთად და უნდოდათ მამის სახელი დაერქმიათ მისთვის, ზაქარია."},"60":{"verse":60,"text":"მაგრამ დედამისმა თქვა: არა, არამედ იოანე ერქმევა მას."},"61":{"verse":61,"text":"უთხრეს: არავინა გვყავს გვარში ისეთი, რომ ეგ სახელი ერქვას."},"62":{"verse":62,"text":"და ნიშნებით ეკითხებოდნენ მამამისს, რა სურდა დაერქმია მისთვის."},"63":{"verse":63,"text":"ხოლო მან მოითხოვა ფიცარი და დაწერა: იოანეა მისი სახელი. და უკვირდა ყველას."},"64":{"verse":64,"text":"მაშინვე ამოიდგა ენა, ხმა ამოიღო და აკურთხებდა ღმერთს."},"65":{"verse":65,"text":"შიშმა მოიცვა ყველა მეზობელი, და იუდეას მთელ მთიანეთს მოედო ეს ამბავი."},"66":{"verse":66,"text":"ყველამ, ვინც გაიგო, გულს ჩაიბეჭდა და ამბობდა: რა გამოვა ეს ბავშვი? და იყო ხელი უფლისა მასთან."},"67":{"verse":67,"text":"ხოლო ზაქარია, მამამისი, აღივსო სულით წმიდით, წინასწარმეტყველებდა და ამბობდა:"},"68":{"verse":68,"text":"კურთხეულია უფალი ღმერთი ისრაელისა, ვინაიდან მოხედა და იხსნა თავისი ხალხი."},"69":{"verse":69,"text":"აღგვიმართა რქა ხსნისა თავისი მონის, დავითის სახლში."},"70":{"verse":70,"text":"როგორც გვაუწყა თავის წმიდა წინასწარმეტყველთა პირით, რომელნიც უკუნისიდან იყვნენ:"},"71":{"verse":71,"text":"რომ გვიხსნიდა ჩვენი მტრებისგან და ყველა ჩვენი მოძულის ხელიდან;"},"72":{"verse":72,"text":"რომ მოწყალე იქნებოდა ჩვენი მამების მიმართ და გაიხსენებდა თავის წმიდა აღთქმას;"},"73":{"verse":73,"text":"თანახმად ფიცისა, რომლითაც შეჰფიცა მამას ჩვენსას აბრაამს, რომ მოგვცემდა ჩვენ,"},"74":{"verse":74,"text":"მის შემდეგ, რაც დაგვიხსნიდა ჩვენი მტრების ხელიდან, - მის მიმართ უშიშრად"},"75":{"verse":75,"text":"და მის წინაშე სიწმინდითა და სიწრფელით მსახურების ნებას მთელი ჩვენი სიცოცხლის განმავლობაში."},"76":{"verse":76,"text":"ხოლო შენ, ყრმაო, უზენაესის წინასწარმეტყველად იწოდები, რადგანაც წინ წარუძღვები უფალს, რათა გაამზადო მისი გზა."},"77":{"verse":77,"text":"და მათი ცოდვების მიტევებით მისცე მის ხალხს ხსნის შემეცნება."},"78":{"verse":78,"text":"ჩვენი ღმერთის გულმოწყალებით, ვისი მეოხებითაც გადმოგვხედა აღმოსავლეთმა მაღლით."},"79":{"verse":79,"text":"რათა გაენათლებინა სიბნელესა და სიკვდილის ჩრდილში მსხდომნი და მშვიდობის გზით წარემართა ჩვენი ნაბიჯი."},"80":{"verse":80,"text":"ხოლო ყრმა იზრდებოდა და მტკიცდებოდა სულით, და იყო უდაბნოში იმ დღემდე, როცა გამოეცხადა ისრაელს."}},"meta":{"connection":"kaOrth","book_number":490,"chapter_number":1,"previous_chapter":{"connection":"kaOrth","book_number":480,"chapter":16},"next_chapter":{"connection":"kaOrth","book_number":490,"chapter":2}}}