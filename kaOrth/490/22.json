{"chapter":{"1":{"verse":1,"text":"ახლოვდებოდა უფუარობის დღესასწაული, რომელსაც ჰქვია პასექი."},"2":{"verse":2,"text":"მღვდელმთავრები და მწიგნობრები ეძებდნენ ხერხს, როგორ მოეკლათ იგი, მაგრამ ხალხისა ეშინოდათ."},"3":{"verse":3,"text":"შევიდა სატანა იუდაში, რომელსაც უწოდებდნენ ისკარიოტელს, და რომელიც იყო ერთი თორმეტთაგანი."},"4":{"verse":4,"text":"წავიდა და უთხრა მღვდელმთავრებსა და წინამძღვრებს, როგორ მიეცა მათთვის იესო."},"5":{"verse":5,"text":"ხოლო მათ გაიხარეს და დათანხმდნენ, ვერცხლი მიეცათ მისთვის."},"6":{"verse":6,"text":"ისიც შეჰპირდა და ეძებდა ხელსაყრელ დროს, რათა, ხალხის დაუსწრებლად, მათთვის მიეცა იგი."},"7":{"verse":7,"text":"დადგა დღე უფუარობისა, როცა უნდა დაეკლათ საპასექე კრავი."},"8":{"verse":8,"text":"გაგზავნა იესომ პეტრე და იოანე და უთხრა მათ: წადით და საჭმელად მოგვიმზადეთ პასექი."},"9":{"verse":9,"text":"ხოლო მათ თქვეს: სად გნებავს, რომ მოგიმზადოთ?"},"10":{"verse":10,"text":"და უთხრა მათ: აჰა, ქალაქში შესვლისთანავე შეგხვდებათ კაცი, რომელსაც დოქით მიაქვს წყალი; გაჰყევით იმ სახლამდე, რომელშიც შევა,"},"11":{"verse":11,"text":"და უთხარით სახლის პატრონს: მოძღვარი გითვლის, სად არის დარბაზი, რომ ჩემს მოწაფეებთან ვჭამო პასექი?"},"12":{"verse":12,"text":"გიჩვენებთ ვრცელსა და გაწყობილ დარბაზს: იქ მოგვიმზადეთ."},"13":{"verse":13,"text":"ისინი წავიდნენ და ყველაფერი ისე დახვდათ, როგორც უთხრა მათ, და მოამზადეს პასექი."},"14":{"verse":14,"text":"როცა მოაწია დრომ, დაჯდა, და მოციქულებიც მასთან ერთად."},"15":{"verse":15,"text":"უთხრა მათ: სურვილით მსურდა, ჩემს ვნებამდე თქვენთან ერთად მეჭამა ეს პასექი."},"16":{"verse":16,"text":"რადგანაც გეუბნებით: აღარა ვჭამ მას, ვიდრე არ აღსრულდება იგი ღმრთის სასუფეველში."},"17":{"verse":17,"text":"აიღო სასმისი, მადლი შესწირა და თქვა: მიიღეთ და გაიყავით ერთმანეთს შორის."},"18":{"verse":18,"text":"რადგანაც გეუბნებით, რომ აღარ დავლევ ყურძნის ნაყოფისაგან, ვიდრე არ მოიწევა ღმრთის სასუფეველი."},"19":{"verse":19,"text":"აიღო პური, მადლი შესწირა, გატეხა, მისცა მათ და თქვა: ეს არის ჩემი ხორცი, რომელიც მოგეცათ თქვენ. ეს ჰყავით ჩემს მოსახსენებლად."},"20":{"verse":20,"text":"აგრეთვე სასმისი სერობის შემდეგ და თქვა: ეს სასმისი ახალი აღთქმაა ჩემი სისხლის მიერ, რომელიც დაითხევა თქვენთვის."},"21":{"verse":21,"text":"და, აჰა, ხელი ჩემი გამცემისა ჩემთან ერთად სუფრაზე."},"22":{"verse":22,"text":"თუმცა ძე კაცისა მიდის განგებისამებრ, მაგრამ ვაი იმ კაცს, ვის მიერაც გაიცემა იგი."},"23":{"verse":23,"text":"ხოლო მათ ერთმანეთში დაიწყეს გამოძიება, თუ ვინ იქნებოდა მათ შორის ამის ჩამდენი."},"24":{"verse":24,"text":"დავობდნენ იმაზეც, თუ ვინ უფრო დიდად უნდა შერაცხილიყო მათში."},"25":{"verse":25,"text":"ხოლო იესომ უთხრა მათ: ხალხთა მეფენი მბრძანებლობენ მათზე და კეთილისმყოფლებად იწოდებიან მათი მპყრობელნი."},"26":{"verse":26,"text":"ხოლო თქვენ ნუ იქნებით ეგრე, არამედ უდიდესი თქვენ შორის იყოს როგორც უმცირესი, და წინამძღვარი - როგორც მსახური."},"27":{"verse":27,"text":"რადგან ვინ უფრო დიდია: ვინც სუფრას უზის, თუ ვინც სუფრას ემსახურება? რა თქმა უნდა, ვინც სუფრას უზის; ხოლო მე ვარ თქვენ შორის როგორც მსახური."},"28":{"verse":28,"text":"თქვენ კი ხართ ჩემს განსაცდელში ჩემ გვერდით მყოფნი."},"29":{"verse":29,"text":"და მე აღგითქვამთ თქვენ, როგორც მე აღმითქვა მამამ ჩემმა სასუფეველი."},"30":{"verse":30,"text":"რათა ჭამდეთ და სვამდეთ ჩემს ტაბლაზე ჩემსავ სასუფეველში, და დასხდებით ტახტებზე, რათა განსაჯოთ ისრაელის თორმეტი ტომი."},"31":{"verse":31,"text":"და თქვა უფალმა: სიმონ, სიმონ! აჰა, სატანამ დააპირა თქვენი გაცხრილვა, როგორც ცხრილავენ ხორბალს."},"32":{"verse":32,"text":"მაგრამ მე ვილოცე შენთვის, რათა არ შემცირდეს შენი რწმენა; და როცა მოიქცევი, განამტკიცე შენი ძმები."},"33":{"verse":33,"text":"მან კი უთხრა იესოს: უფალო, მზადა ვარ საპყრობილეშიც წამოგყვე და სასიკვდილოდაც;"},"34":{"verse":34,"text":"ხოლო მან თქვა: შენ გეუბნები, პეტრე, დღეს, მამლის ყივილამდე სამჯერ უარმყოფ და იტყვი, რომ არ მიცნობ მე."},"35":{"verse":35,"text":"და უთხრა მათ: როცა მე წარგგზავნეთ უფუთოდ, უაბგოდ და უხამლოდ, თუ გაკლდათ რამე? და მათ მიუგეს: არაფერი."},"36":{"verse":36,"text":"კვლავ უთხრა მათ: ამჟამად კი, ვისაც აქვს ფუთა, წაიღოს, აგრეთვე აბგაც; ხოლო ვისაც არა აქვს, გაყიდოს სამოსი და იყიდოს მახვილი."},"37":{"verse":37,"text":"რადგანაც გეუბნებით: უნდა აღსრულდეს ჩემზე ეს წერილი: ბოროტმოქმედთა შორის შეირაცხაო, რადგან ის, რაც ჩემზე დაიწერა, დასასრულს უახლოვდება."},"38":{"verse":38,"text":"მათ თქვეს: უფალო, აჰა, ორი მახვილი: ხოლო იესომ უთხრა მათ: საკმარისია."},"39":{"verse":39,"text":"გამოვიდა და, ჩვეულებისამებრ, გაემართა ზეთისხილის მთისკენ; და მისდევდნენ მისი მოწაფეები."},"40":{"verse":40,"text":"ადგილზე მისვლისთანავე უთხრა მათ: ილოცეთ, რათა არ შეხვიდეთ საცდუნებელში."},"41":{"verse":41,"text":"ხოლო თვითონ ქვის სასროლზე გასცილდა მათ, მუხლმოყრილი ლოცულობდა"},"42":{"verse":42,"text":"და ამბობდა: მამაო, თუ გნებავს, ამაცალე ეს სასმისი! თუმცა იყოს არა ჩემი ნება, არამედ შენი."},"43":{"verse":43,"text":"და მოევლინა ანგელოზი ზეცით, რომელიც განამტკიცებდა მას."},"44":{"verse":44,"text":"ურვილი უფრო გულმხურვალედ ლოცულობდა და მისი ოფლი სისხლის წვეთებად ეპკურებოდა მიწას."},"45":{"verse":45,"text":"ილოცა, ადგა, მივიდა თავის მოწაფეებთან და მწუხარებისაგან ძილად მივარდნილი ჰპოვა ისინი,"},"46":{"verse":46,"text":"უთხრა მათ: რად გძინავთ? ადექით და ილოცეთ, რათა არ შეხვიდეთ საცდუნებელში."},"47":{"verse":47,"text":"სიტყვა არ დაესრულებინა, რომ, აჰა, გამოჩნდა ხალხი, რომელსაც წინ მოუძღოდა ერთი თორმეტთაგანი, იუდად წოდებული, და საამბოროდ მიეახლა იესოს,"},"48":{"verse":48,"text":"ხოლო იესომ უთხრა მას: იუდა, მაშ, ამბორით გასცემ კაცის ძეს?"},"49":{"verse":49,"text":"როცა მასთან მყოფებმა დაინახეს, რაც ხდებოდა, უთხრეს: უფალო, ხომ არ დავცეთ მახვილი?"},"50":{"verse":50,"text":"ერთმა მათგანმა დაჰკრა ხმალი მღვდელმთავრის მონას და მარჯვენა ყური ჩამოათალა."},"51":{"verse":51,"text":"ხოლო იესომ თქვა: მოეშვით, კმარა; შეეხო მის ყურს და განკურნა იგი."},"52":{"verse":52,"text":"ხოლო მის შესაპყრობად მოსულ მღვდელმთავრებს, ტაძრის წინამძღვრებსა და უხუცესებს იესომ უთხრა: როგორც ავაზაკს, მახვილებითა და წათებით მომიხტით;"},"53":{"verse":53,"text":"დღენიადაგ თქვენთან ვიყავი ტაძარში და ხელი არ აღგიმართავთ ჩემზე; მაგრამ ახლა თქვენია დრო და ბნელის მეუფება."},"54":{"verse":54,"text":"შეიპყრეს იგი, წაიყვანეს და მიიყვანეს მღვდელმთავრის სახლში, ხოლო პეტრე შორით მისდევდა."},"55":{"verse":55,"text":"როცა შუა ეზოში ცეცხლი დაანთეს და გარს შემოუსხდნენ, პეტრეც მათ შორის ჩაჯდა."},"56":{"verse":56,"text":"ერთმა მოახლემ დაინახა ცეცხლთან მჯდომარე, დააკვირდა და თქვა: ესეც მასთან იყო."},"57":{"verse":57,"text":"მაგრამ მან უარყო და თქვა: ქალო, არ ვიცნობ მას."},"58":{"verse":58,"text":"ცოტა ხნის შემდეგ სხვამ დაინახა იგი და თქვა: შენც ერთი მათგანი ხარ. ხოლო პეტრემ მიუგო: არა ვარ, კაცო."},"59":{"verse":59,"text":"ასე, ერთი საათის შემდეგ, სხვა ვიღაცამაც დაიჟინა: ნამდვილად ესეც მას ახლდა, ვინაიდან გალილეველია."},"60":{"verse":60,"text":"ხოლო პეტრემ მიუგო: არ ვიცი, რას ამბობ, კაცო. ამის თქმაც იყო და იყივლა მამალმა."},"61":{"verse":61,"text":"მაშინ უფალი შემობრუნდა და შეხედა პეტრეს; გაახსენდა პეტრეს უფლის სიტყვა, რომელიც უთხრა მას: მამლის ყივილამდე სამჯერ უარმყოფო;"},"62":{"verse":62,"text":"გამოვიდა გარეთ და მწარედ ატირდა."},"63":{"verse":63,"text":"ხოლო იესოს შემპყრობნი დასცინოდნენ და სცემდნენ მას;"},"64":{"verse":64,"text":"თავს უბურავდნენ, სახეში ურტყამდნენ და ეკითხებოდნენ: იწინასწარმეტყველე, ვინ დაგარტყა შენ?"},"65":{"verse":65,"text":"და სხვასაც მრავალს ეტყოდნენ მისი მგმობელნი."},"66":{"verse":66,"text":"ხოლო როდესაც ინათა, შეიკრიბნენ ხალხის უხუცესნი, მღვდელმთავარნი და მწიგნობარნი, და თავიანთ სინედრიონში მიიყვანეს იგი;"},"67":{"verse":67,"text":"და თქვეს: გვითხარი, შენა ხარ თუ არა ქრისტე? უთხრა მათ: თუ გეტყვით, არ მერწმუნებით;"},"68":{"verse":68,"text":"ხოლო თუ გკითხავთ, არ მიპასუხებთ."},"69":{"verse":69,"text":"ამიერიდან დაჯდება ძე კაცისა ღმრთის ძლიერების მარჯვნივ."},"70":{"verse":70,"text":"და თქვა ყველამ: მაშ, შენ ხარ ძე ღმრთისა? მიუგო მათ: თქვენ ამბობთ, რომ მე ვარ."},"71":{"verse":71,"text":"ხოლო მათ თქვეს: რაღად გვინდა მოწმობა? ვინაიდან თვითონვე მოვისმინეთ მაგისი პირით."}},"meta":{"connection":"kaOrth","book_number":490,"chapter_number":22,"previous_chapter":{"connection":"kaOrth","book_number":490,"chapter":21},"next_chapter":{"connection":"kaOrth","book_number":490,"chapter":23}}}