{"chapter":{"1":{"verse":1,"text":"თქვენ კი გაუწყებთ, ძმანო, სახარებას, რომელიც მიიღეთ ჩემი ხარებით და რომელშიც დგახართ."},"2":{"verse":2,"text":"მისითვე ცხონდებით, თუკი ისე ინახავთ სიტყვას, როგორც გახარეთ, და თუ ამაოდ არ ირწმუნეთ."},"3":{"verse":3,"text":"რადგანაც თავდაპირველად გადმოგეცით ის, რაც თვითონვე მივიღე, რომ ქრისტე, წერილის მიხედვით, ჩვენი ცოდვებისათვის მოკვდა,"},"4":{"verse":4,"text":"დაკრძალულ იქნა და, წერილისავე მიხედვით, მესამე დღეს აღდგა,"},"5":{"verse":5,"text":"და გამოეცხადა კეფას, მერე კი - თორმეტს"},"6":{"verse":6,"text":"ხოლო შემდეგ ერთდროულად ეჩვენა ხუთასზე მეტ ძმას რომელთა უმრავლესობა დღესაც ცოცხალია, ზოგმა კი განისვენა;"},"7":{"verse":7,"text":"მერე ეჩვენა იაკობს, შემდეგ კი - ყველა მოციქულს;"},"8":{"verse":8,"text":"ხოლო ყველაზე ბოლოს მეც მეჩვენა, როგორც უდღეურს."},"9":{"verse":9,"text":"რადგანაც უმცირესი ვარ მოციქულთა შორის და არა ვარ მოციქულად წოდების ღირსი, ვინაიდან ვსდევნიდი ღვთის ეკლესიას."},"10":{"verse":10,"text":"მაგრამ ღვთის მადლით, ისა ვარ, რაცა ვარ, და მისი მადლი ჩემდამი არ ყოფილა ფუჭი, რადგანაც ყველა მათგანზე მეტი ვიღვაწე, თუმცა მე კი არა, არამედ ღვთის მადლმა, რომელიც არის ჩემთან."},"11":{"verse":11,"text":"ამრიგად, მეც და ისინიც ასე ვქადაგებთ და ასევე ირწმუნეთ თქვენც."},"12":{"verse":12,"text":"ხოლო თუ ქრისტეზე იქადაგება, რომ მკვდრეთით აღდგა, როგორღა ამბობს ზოგიერთი თქვენგანი, რომ არ არის მკვდრეთით აღდგომა?"},"13":{"verse":13,"text":"თუ მკვდრეთით აღდგომა არ არის, მაშინ არც ქრისტე აღმდგარა."},"14":{"verse":14,"text":"ხოლო თუ ქრისტე არ აღმდგარა, ფუჭია ჩვენი ქადაგება და ფუჭია თქვენი რწმენაც."},"15":{"verse":15,"text":"მაშინ ჩვენ ცრუმოწმენი ვყოფილვართ ღვთის მიმართ, რადგანაც ვმოწმობთ, რომ მან აღადგინა ქრისტე, რომელიც არ აღუდგენია, თუკი მართლა არ აღდგებიან მკვდრები."},"16":{"verse":16,"text":"ვინაიდან თუ მკვდრები არ აღდგებიან, არც ქრისტე აღმდგარა."},"17":{"verse":17,"text":"ხოლო თუ ქრისტე არ აღმდგარა, ფუჭია თქვენი რწმენა: ჯერ კიდევ თქვენსავ ცოდვებში ხართ."},"18":{"verse":18,"text":"და ისინიც წარწყმედილან, ვინც განისვენა ქრისტეში."},"19":{"verse":19,"text":"თუ მხოლოდ ამ ცხოვრებაში ვართ ქრისტეს მოიმედენი, კაცთა შორის ყველაზე საწყალობელნი ვყოფილვართ."},"20":{"verse":20,"text":"მაგრამ აწ აღდგა მკვდრეთით ქრისტე, განსვენებულთა პირმშო."},"21":{"verse":21,"text":"ვინაიდან როგორც კაცის მიერ იქმნა სიკვდილი, ასევე კაცის მიერ - მკვდრეთით აღდგომაც."},"22":{"verse":22,"text":"და როგორც ადამში კვდებიან ყველანი, ისე ქრისტეში იცოცხლებს ყველა."},"23":{"verse":23,"text":"მაგრამ თითოეული თავისი წესით: ჯერ პირმშო - ქრისტე, შემდეგ კი - ქრისტესნი, მისი მოსვლისას."},"24":{"verse":24,"text":"და ბოლოს, დასასრული, როცა სუფევას გადასცემს ღმერთსა და მამას, მას შემდეგ, რაც გააუქმებს ყოველგვარ მთავრობას, ხელმწიფებას და ძალს."},"25":{"verse":25,"text":"რადგანაც მას მართებს სუფევა, ვიდრე ფეხქვეშ არ მოიქცევს თავის მტრებს."},"26":{"verse":26,"text":"და განქარდება უკანასკნელი მტერი - სიკვდილი."},"27":{"verse":27,"text":"რადგანაც ღმერთმა ყველაფერი მას დაუმორჩილა და ფეხქვეშ დაუმხო. ხოლო რაკი ითქვა, რომ ყველაფერი მას ემორჩილება, ცხადია, მის გარდა, ვინც ყველაფერი დაუმორჩილა მას."},"28":{"verse":28,"text":"ხოლო როდესაც ყველაფერს მას დაუმორჩილებს, მაშინ თვით ძეც დაემორჩილება იმას, ვინც ყველაფერი დაუმორჩილა მას, რათა ღმერთი ყველაფერი იყოს ყოველში."},"29":{"verse":29,"text":"თორემ რას იზამენ მკვდრებისთვის ნათელღებულნი? თუკი მკვდრები არ აღდგებიან, რატომღა ინათლებიან იმათთვის?"},"30":{"verse":30,"text":"ან ჩვენ რისთვისღა გვემუქრება საფრთხე ყოველ წამს?"},"31":{"verse":31,"text":"მე ყოველდღე ვკვდები, ვფიცავ თქვენს სიქადულს, ძმანო, რომელიც მაქვს ჩვენი უფლის იესო ქრისტეს მიერ."},"32":{"verse":32,"text":"თუ ეფესოში კაცურად ვებრძოდი მხეცებს, რას მარგებს, თუკი მკვდრები არ აღდგებიან? ვჭამოთ და ვსვათ, რადგანაც ხვალ აღარ ვიქნებით."},"33":{"verse":33,"text":"ნუ შეცდებით: უკეთური ურთიერთობანი ხრწნიან კეთილ ზნე-ჩვევებს."},"34":{"verse":34,"text":"ჯეროვნად იფხიზლეთ და ნუ სცოდავთ, ვინაიდან ზოგიერთი თქვენგანი არც იცნობს ღმერთს. თქვენდა სარცხვენად ვამბობ."},"35":{"verse":35,"text":"მაგრამ მავანი იტყვის: როგორ აღდგებიან მკვდრები, ან რომელი სხეულით მოვლენ?"},"36":{"verse":36,"text":"უგუნურო, რასაც შენ თესავ, ვერ იცოცხლებს, თუკი არ მოკვდა."},"37":{"verse":37,"text":"და როცა თესავ, მომავალ სხეულს კი არ თესავ, არამედ შიშველ მარცვალს, სულერთია, იქნება ეს პურისა თუ სხვა მარცვლეულის თესლი."},"38":{"verse":38,"text":"მაგრამ ღმერთი აძლევს მას სხეულს, როგორიც ნებავს, თითოეულ თესლს - საკუთარ სხეულს."},"39":{"verse":39,"text":"ყოველი ხორცი ერთი და იგივე ხორცი როდია, არამედ სხვაა კაცთა ხორცი და სხვა - პირუტყვთა ხორცი, სხვა - თევზებისა, სხვა - ფრინველების."},"40":{"verse":40,"text":"არიან სხეულნი ზეციურნი და სხეულნი მიწიერნი, მაგრამ სხვაა ზეციერთა დიდება და სხვა - მიწიერთა."},"41":{"verse":41,"text":"სხვაა დიდება მზისა, სხვაა დიდება მთვარისა, სხვა - ვარსკვლავების; და თვით ვარსკვლავიც ვარსკვლავისაგან განსხვავდება დიდებით."},"42":{"verse":42,"text":"ასევე მკვდართა აღდგომაც: ითესება ხრწნილებით, აღდგება უხრწნელობით."},"43":{"verse":43,"text":"ითესება დამცირებით, აღდგება დიდებით; ითესება უძლურებით, აღდგება ძლიერებით."},"44":{"verse":44,"text":"ითესება სხეული მშვინვიერი, აღდგება სხეული სულიერი; არის სხეული მშვინვიერი და არის სხეული სულიერი."},"45":{"verse":45,"text":"ასეც სწერია: „პირველი კაცი ადამი შეიქმნა ცოცხალ მშვინვად“, უკანასკნელი ადამი კი - ცხოველმყოფელ სულად."},"46":{"verse":46,"text":"მაგრამ პირველად არა სულიერი, არამედ მშვინვიერი, შემდეგ კი სულიერი."},"47":{"verse":47,"text":"პირველი კაცი მიწისაგან, მიწიერი, მეორე კაცი - ზეციერი."},"48":{"verse":48,"text":"როგორც მიწიერი, ისევე მიწიერნი, და როგორც ზეციერი, ისევე ზეციერნი."},"49":{"verse":49,"text":"და როგორც ვატარეთ მიწიერის ხატი, ასევე ვატარებთ ზეციერის ხატსაც."},"50":{"verse":50,"text":"ამას კი გეტყვით, ძმანო, რომ ხორცი და სისხლი ვერ დაიმკვიდრებენ ღვთის სასუფეველს, და ვერც ხრწნილება დაიმკვიდრებს უხრწნელობას."},"51":{"verse":51,"text":"აჰა, გეტყვით თქვენ საიდუმლოს: ყველანი როდი მოვკვდებით, მაგრამ ყველანი შევიცვლებით, -"},"52":{"verse":52,"text":"ერთ წამში, თვალის დახამხამებაში, როცა ახმიანდება უკანასკნელი საყვირი; რადგანაც ახმიანდება და მკვდრები აღდგებიან უხრწნელნი, ხოლო ჩვენ შევიცვლებით."},"53":{"verse":53,"text":"რადგანაც ამ ხრწნადმა უნდა შეიმოსოს უხრწნელობა და ამ მოკვდავმა უნდა შეიმოსოს უკვდავება."},"54":{"verse":54,"text":"ხოლო როდესაც ეს ხრწნადი შეიმოსავს უხრწნელობას და ეს მოკვდავი შეიმოსავს უკვდავებას, მაშინ აღსრულდება დაწერილი სიტყვა: „დაინთქა სიკვდილი ძლევით;"},"55":{"verse":55,"text":"სად არის, სიკვდილო, ნესტარი შენი? სად არის, ჯოჯოხეთო, ძლევა შენი?“"},"56":{"verse":56,"text":"ხოლო სიკვდილის ნესტარი ცოდვაა, ცოდვის ძალა კი - რჯული."},"57":{"verse":57,"text":"მაგრამ მადლობა ღმერთს რომელმაც მოგვცა ძლევა ჩვენი უფლის იესო ქრისტეს მიერ."},"58":{"verse":58,"text":"ამიტომ, ჩემო საყვარელო ძმანო, მტკიცენი იყავით, ურყევნი და უფლის საქმეში მარად მოუღლელნი; იცოდეთ, რომ თქვენი შრომა ფუჭი როდია უფლის წინაშე."}},"meta":{"connection":"kaOrth","book_number":530,"chapter_number":15,"previous_chapter":{"connection":"kaOrth","book_number":530,"chapter":14},"next_chapter":{"connection":"kaOrth","book_number":530,"chapter":16}}}