{"chapter":{"1":{"verse":1,"text":"მიუგო უფალმა იობს გრიგალიდან და უთხრა:"},"2":{"verse":2,"text":"ვინ არის, რომ აბნელებს განგებას უგუნური სიტყვებით?"},"3":{"verse":3,"text":"წელი შემოისარტყლე, მეომარივით, მე შეგეკითხები და შენ მიპასუხე:"},"4":{"verse":4,"text":"სად იყავი, როცა დედამიწას ვაფუძნებდი? ამიხსენი, თუ გაქვს გაგება."},"5":{"verse":5,"text":"ვინ დასაზღვრა მისი ზომები, თუ იცი? მასზე ბაწარი ვინ გადაჭიმა?"},"6":{"verse":6,"text":"რაზე დგას მისი საძირკვლები ან ვინ დადო მისი ქვაკუთხედი,"},"7":{"verse":7,"text":"როცა გალობდნენ დილის ვარსკვლავები და ყიჟინობდნენ ღვთისშვილები?"},"8":{"verse":8,"text":"ვინ ჩაუკეტა ზღვას კარიბჭენი, როცა საშოდან ამოხეთქა,"},"9":{"verse":9,"text":"როცა ნისლი მივეცი სამოსელად და წყვდიადი - სახვევებად,"},"10":{"verse":10,"text":"როცა დავუდგინე ჩემი წესი და დავუტანე ურდული და კარიბჭენი -"},"11":{"verse":11,"text":"და ვთქვი, აქამდე მოდი, იქით აღარ, აქ შეწყდეს შენი ტალღების აზვირთება- მეთქი?"},"12":{"verse":12,"text":"თუ გიბრძანებია შენს სიცოცხლეში დილისათვის, თუ გიჩვენებია ცისკრისათვის მისი ადგილი,"},"13":{"verse":13,"text":"რომ ეპყრა ქვეყნის კიდეები და ბოროტეულნი განეფერთხა მისგან?"},"14":{"verse":14,"text":"გადაიქცევა საბეჭდავ თიხად და სამოსელივით აჭრელდება,"},"15":{"verse":15,"text":"წაერთმევა ბოროტეულთ მათი ნათელი და აღმართული მკლავი შეიმუსრება."},"16":{"verse":16,"text":"თუ ჩაგიღწევია ზღვის წყაროებამდე? თუ გივლია უფსკრულის სიღრმეებში?"},"17":{"verse":17,"text":"თუ გაღებულა შენ წინაშე სიკვდილის კარიბჭენი და შავეთის კარიბჭენი თუ გინახავს?"},"18":{"verse":18,"text":"თუ განგიცდია დედამიწის სიგრძე და განი? მითხარი, თუ იცი ეს ყველაფერი?"},"19":{"verse":19,"text":"სად არის გზა ნათლის სამყოფელისკენ და სად არის ბნელეთის ადგილი,"},"20":{"verse":20,"text":"რომ დაიჭირო თავის საზღვართან და მიაგნო მისი სახლის ბილიკებს?"},"21":{"verse":21,"text":"თუ იცოდი, რომ ოდესმე დაიბადებოდი და მრავალჟამიერი იქნებოდი?"},"22":{"verse":22,"text":"თუ შეგიღწევია თოვლის საგანძურში და სეტყვის საგანძური თუ გინახავს,"},"23":{"verse":23,"text":"რომელსაც ვიმარაგებ ძნელბედობისთვის, ომისა და ბრძოლის დღისათვის?"},"24":{"verse":24,"text":"რა გზით ნაწილდება ნათელი, როგორ ვრცელდება აღმოსავლეთის ქარი დედამიწაზე?"},"25":{"verse":25,"text":"ვინ გაუხსნა ნიაღვარს სადინარი და გზა - ჭექა-ქუხილს,"},"26":{"verse":26,"text":"რომ აწვიმოს უკაცრიელ მიწაზე, უდაბნოში, სადაც ადამიანი არ ჭაჭანებს,"},"27":{"verse":27,"text":"რომ მორწყას უდაბური ხრიოკები და აღმოაცენოს მწვანე ბალახი?"},"28":{"verse":28,"text":"თუ ჰყავს წვიმას მამა ან ვინ დაბადა ნამის წვეთები?"},"29":{"verse":29,"text":"ვისი საშოდან გამოვიდა ყინული და ციური ჭირხლი ვინ დაბადა,"},"30":{"verse":30,"text":"როცა ქვასავით მკვრივდება წყალი და იკვრის უფსკრულის ზედაპირი?"},"31":{"verse":31,"text":"თუ შეკრავ ხომლის საბელებს ან ორიონის საკვრელებს თუ გახსნი?"},"32":{"verse":32,"text":"თუ ამოიყვან ზოდიებს თავ-თავის დროზე და დიდ დათვს თავისი ბელებითურთ თუ წარუძღვები?"},"33":{"verse":33,"text":"თუ იცი ცათა კანონები ან თუ დაადგენ მის წესს ქვეყანაზე?"},"34":{"verse":34,"text":"ღრუბლებს თუ მიუწვდენ ხმას, რომ დაგფაროს წყლის თქეშმა?"},"35":{"verse":35,"text":"თუ დაიბარებ ელვას, რომ მოვიდეს და გითხრას: აქა ვარო!"},"36":{"verse":36,"text":"ვინ ჩადო გულში სიბრძნე ან ვინ მისცა გონებას გამჭრიახობა?"},"37":{"verse":37,"text":"ვინ დათვლის ღრუბლებს სიბრძნით და ცის კოლოტებს ვინ გადმოცლის,"},"38":{"verse":38,"text":"როცა შედუღებულია მიწა და კოლბოხები ერთმანეთს ეწებება?"},"39":{"verse":39,"text":"ლომს შენ უნადირებ მსხვერპლს, შენ უკლავ შიმშილს ლომის ბოკვერებს,"},"40":{"verse":40,"text":"როცა ბუნაგებში განაბულან, როცა წვანან თავიანთ საფარში?"},"41":{"verse":41,"text":"საზრდოს ვინ უმზადებს ყორანს, როცა მისი ბახალები ღმერთს შესჩხავიან და მშივრები დაბორიალობენ?"}},"meta":{"connection":"kaOrth","book_number":220,"chapter_number":38,"previous_chapter":{"connection":"kaOrth","book_number":220,"chapter":37},"next_chapter":{"connection":"kaOrth","book_number":220,"chapter":39}}}