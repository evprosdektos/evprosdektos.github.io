{"chapter":{"1":{"verse":1,"text":"მიუგო ბილდად ხუშელმა და უთხრა:"},"2":{"verse":2,"text":"როდისღა დაუდებთ სამანს თქვენს სიტყვებს? იფიქრეთ და მერე ვილაპარაკოთ."},"3":{"verse":3,"text":"რატომ შევირაცხენით პირუტყვებად და გავუწმიდურდით თქვენს თვალში?"},"4":{"verse":4,"text":"ო, თავის მტანჯველო საკუთარი ბოღმით! შენ გამო ხომ არ უნდა გაუკაცრიელდეს მიწა და ადგილიდან დაიძრას კლდე?"},"5":{"verse":5,"text":"ბოროტეულთა ნათელიც ჩაქრება და აღარ იელვებს მისი ცეცხლის ნაპერწკალი;"},"6":{"verse":6,"text":"სინათლე დაბნელდება მის კარავში და სანათური ჩაქრება მის თავზე;"},"7":{"verse":7,"text":"დამოკლდება მისი ძლიერი ნაბიჯები და დაამხობს საკუთარი რჩევა;"},"8":{"verse":8,"text":"რადგან ჩავარდნილი აქვს ფეხი ბადეში და ხლართებში დაიარება;"},"9":{"verse":9,"text":"ხაფანგს ქუსლით ჰყავს დაჭერილი, მოჭერილი აქვს საკვრელები;"},"10":{"verse":10,"text":"იდუმალ დაგებულია მახეები მიწაზე და ხაფანგები ბილიკებზე;"},"11":{"verse":11,"text":"საშინელებები აფრთხობენ ირგვლივ და ფეხდაფეხ ედევნებიან;"},"12":{"verse":12,"text":"დაიმშევა მისი ძალა და დაღუპვა მზად არის მისი ფერდებისთვის;"},"13":{"verse":13,"text":"ნაწილ-ნაწილ შეუჭამს კანს, ასოებს შეუჭამს სიკვდილის პირმშო;"},"14":{"verse":14,"text":"ამოიძირკვება მისი საიმედო კარვიდან და წაათრევენ მას საშინელებათა მეუფესთან;"},"15":{"verse":15,"text":"მისიანი არავინ დასახლდება მის კარავში, გოგირდი გადაეყრება მის საცხოვრებელს;"},"16":{"verse":16,"text":"ძირს ფესვები გაუხმება და მაღლა ტოტები დაუჭკნება;"},"17":{"verse":17,"text":"მისი სახსენებელი გაქრება ქვეყნად და სახელი აღარ ექნება მოედანზე;"},"18":{"verse":18,"text":"განდევნიან ნათლიდან ბნელში და ქვეყნიერებას მოაშორებენ;"},"19":{"verse":19,"text":"არც ნაშიერი ეყოლება, არც შთამომავალი თავის ხალხში და არც ნატამალი დარჩება საცხოვრებელზე."},"20":{"verse":20,"text":"მისი დღის გამო გაოგნდებიან დასავლელნი და აღმოსავლელებს შეიპყრობს ძრწოლა."},"21":{"verse":21,"text":"ნამდვილად, ასე დაემართება უკუღმართთა საცხოვრებელს და იმათ ადგილს, ღმერთს რომ არ სცნობენ!"}},"meta":{"connection":"kaOrth","book_number":220,"chapter_number":18,"previous_chapter":{"connection":"kaOrth","book_number":220,"chapter":17},"next_chapter":{"connection":"kaOrth","book_number":220,"chapter":19}}}