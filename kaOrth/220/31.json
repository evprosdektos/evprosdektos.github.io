{"chapter":{"1":{"verse":1,"text":"აღთქმა მივეცი ჩემს თვალებს, რომ ქალწულისთვის არ შემეხედა;"},"2":{"verse":2,"text":"რა არის ღვთის წილი მაღლიდან და ხვედრი ყოვლადძლიერისა ზესკნელიდან?"},"3":{"verse":3,"text":"განა დაღუპვა არ არის უკეთურთათვის და სატანჯველი ბოროტმოქმედისთვის?"},"4":{"verse":4,"text":"განა არ ხედავს ის ჩემს გზებს და არ ითვლის ყოველ ჩემს ნაბიჯს?"},"5":{"verse":5,"text":"თუკი სიცრუით მივლია და სამზაკვროდ აჩქარებულა ჩემი ფეხი,"},"6":{"verse":6,"text":"ამწონოს მართალ სასწორზე და გაიგოს ღმერთმა ჩემი უმწიკვლოება;"},"7":{"verse":7,"text":"თუკი ოდესმე გზიდან გადაეხვიოს ჩემს ნაბიჯებს, თვალებს აჰყოლოდეს ჩემი გული და ბიწი მოსცხებოდეს ჩემს ხელებს,"},"8":{"verse":8,"text":"მაშინ სხვამ ჭამოს ჩემი დათესილი და ამოიძირკვოს ჩემი მონაგარი!"},"9":{"verse":9,"text":"თუკი ოდესმე ჩემი გული მოცდუნებულიყოს დედაკაცით ან ჩემი მეზობლის კართან მეთვალთვალოს,"},"10":{"verse":10,"text":"მაშინ სხვას უფქვას ჩემმა დედაკაცმა და სხვებმა ჩაიმუხლონ მასზე!"},"11":{"verse":11,"text":"რადგან ეს გარყვნილებაა და სამსჯავრო დანაშაული;"},"12":{"verse":12,"text":"რადგან ცეცხლია ეს, რომელიც ჭამს საბოლოო გაცამტვერებამდე, და ამოძირკვავს მთელ ჩემს საბადებელს."},"13":{"verse":13,"text":"თუკი ოდესმე აბუჩად ამეგდოს ჩემი მონისა და მხევლის სამართალი, როცა დავა ჰქონიათ ჩემთან,"},"14":{"verse":14,"text":"რა ვქნა მაშინ, როცა ადგება ღმერთი? როცა დამკითხავს, რა ვუპასუხო?"},"15":{"verse":15,"text":"განა ვინც მე შემქმნა მუცელში, მანვე არ შექმნა იგი? განა ერთმა არ გამოგვსახა საშოში?"},"16":{"verse":16,"text":"თუ ოდესმე მეთქვას უარი ღარიბ-ღატაკის სათხოვარზე და ქვრივის თვალები მოლოდინით დამექანცოს?"},"17":{"verse":17,"text":"ანთუ მარტოს გამეტეხოს ლუკმა და ობოლს არ ეჭამოს ჩემთან ერთად?"},"18":{"verse":18,"text":"(რადგან ჩემი ყრმობიდანვე ჩემთან იზრდებოდა, როგორც მამასთან, და დედაჩემის მუცლიდანვე ვუძღვებოდი)."},"19":{"verse":19,"text":"თუკი ოდესმე დამენახოს სიკვდილს მიწურვილი კაცი უსამოსლოდ და საპყარი უმოსასხამოდ,"},"20":{"verse":20,"text":"და არ დაელოცოს ჩემი საზარდული, არ გამთბარიყოს ჩემი ცხვრის მონაპარსით?"},"21":{"verse":21,"text":"თუკი ოდესმე ხელი აღმემართოს ობოლზე, მსაჯულთა მხარდაჭერის მოიმედეს?"},"22":{"verse":22,"text":"ზურგს მოწყდეს ჩემი მხრები და იდაყვში გადამიტყდეს მკლავი!"},"23":{"verse":23,"text":"რადგან მაშინებს ღვთის რისხვა და მის სიდიადეს ვერ გავუძლებდი."},"24":{"verse":24,"text":"თუ ოდესმე მიმეჩნიოს ოქრო ჩემს სასოდ და ბაჯაღლო ჩემს იმედად დამესახოს!"},"25":{"verse":25,"text":"თუ ოდესმე მეამაყოს, რომ დიდძალი მაქვს სიმდიდრე და ბევრი მოიხვეჭა ჩემმა ხელმა!"},"26":{"verse":26,"text":"თუ ოდესმე მზის ხილვისას მის ბრწყინვალებაში და დიდებულად მოარული მთვარისა"},"27":{"verse":27,"text":"იდუმალ მოცდუნებულიყოს ჩემი გული და მეკოცნოს ჩემი ხელისთვის!"},"28":{"verse":28,"text":"ესეც სამსჯავრო დანაშაული იქნებოდა, რადგან მაღლა ღვთის უარმყოფელი ვიქნებოდი."},"29":{"verse":29,"text":"თუ ოდესმე გამხარებოდეს ჩემი მოძულის უბედურება და მეზეიმოს მის ცუდ ამბავზე!"},"30":{"verse":30,"text":"არ ჩავადენინე ცოდვა ჩემს ენას, რომ წყევლით მოესწრაფა მისთვის სიცოცხლე."},"31":{"verse":31,"text":"თუ არ ეთქვას ჩემი კარვის ხალხს, ვინ არ გამძღარაო მისი ხორცით?"},"32":{"verse":32,"text":"მწირს გარეთ არ გაუთევია ღამე, კარი ღია მქონდა მგზავრისათვის."},"33":{"verse":33,"text":"თუ ოდესმე დამეფაროს ადამივით ჩემი შეცოდება, რომ საიდუმლოდ შემენახა ჩემი დანაშაული!"},"34":{"verse":34,"text":"რადგან მზარავდა ხალხის სიმრავლე და ნათესავთა ზიზღი მაშინებდა; ვდუმდი, კარში არ გავდიოდი."},"35":{"verse":35,"text":"ნეტავ მომისმენდეს ვინმე! აჰა, ჩემი ნიშანიც! მიპასუხოს ყოვლადძლიერმა და დაწეროს საბუთი ჩემმა მოსარჩლემ."},"36":{"verse":36,"text":"ზურგით ვატარებდი, გვირგვინივით შემოვიხვევდი!"},"37":{"verse":37,"text":"გავუმხელდი ჩემს ყოველ ნაბიჯს და, როგორც მთავარს ვისმე, მივეახლებოდი."},"38":{"verse":38,"text":"თუკი ოდესმე მიწას დაეჩივლოს ჩემზე და მისი თუნდაც ერთი ხნული ატირებულიყოს,"},"39":{"verse":39,"text":"თუკი ოდესმე მუქთად მეჭამოს მისი დოვლათი და მისი მუშაკნი შემეწუხებინოს,"},"40":{"verse":40,"text":"ხორბლის ნაცვლად ეკალი ამოვიდეს და ქერის ნაცვლად ღვარძლმა იხაროს! დასრულდა იობის სიტყვები."}},"meta":{"connection":"kaOrth","book_number":220,"chapter_number":31,"previous_chapter":{"connection":"kaOrth","book_number":220,"chapter":30},"next_chapter":{"connection":"kaOrth","book_number":220,"chapter":32}}}