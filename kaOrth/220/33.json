{"chapter":{"1":{"verse":1,"text":"აბა, მოისმინე, იობ, ჩემი სიტყვები და ჩემს ყოველ სიტყვას მიუგდე ყური."},"2":{"verse":2,"text":"აჰა, დავძარი ბაგე, ალაპარაკდა ჩემი ენა ჩემს სასაში."},"3":{"verse":3,"text":"გულწრფელია ჩემი სიტყვები და ჩემი ბაგე ნათლად გამოაცხადებს ცოდნას;"},"4":{"verse":4,"text":"ღვთის სულმა შემქმნა მე და ყოვლადძლიერის სუნთქვამ მომანიჭა სიცოცხლე."},"5":{"verse":5,"text":"თუ შეგიძლია, მიპასუხე! მოემზადე, დაიცავი თავი!"},"6":{"verse":6,"text":"აჰა, მეც შენი მსგავსი ვყავარ ღმერთს, მეც თიხისგან ვარ მოზელილი."},"7":{"verse":7,"text":"ჩემი შიში შენ არ გაშინებს და ჩემი ხელი შენ არ გამძიმებს."},"8":{"verse":8,"text":"ჩემს გასაგონად ლაპარაკობდი და მე მესმოდა შენი სიტყვების ხმა:"},"9":{"verse":9,"text":"სუფთა ვარ, უცოდველიო, არა მაქვსო ბრალი;"},"10":{"verse":10,"text":"ჯავრი აქვს ჩემი, თავის მტრად შევურაცხივარო;"},"11":{"verse":11,"text":"ხუნდებში გამაყრევინა ფეხები, ჩემს ყოველ ნაბიჯს უთვალთვალებსო."},"12":{"verse":12,"text":"აი, ამაში არა ხარ მართალი. მე გეუბნები, რადგან ადამიანზე დიდია ღმერთი."},"13":{"verse":13,"text":"რატომ ედავები? ის ხომ პასუხს არ აგებს თავის ნამოქმედარზე."},"14":{"verse":14,"text":"ღმერთი ხომ ასეც ლაპარაკობს და ისეც, ვერავინ მიუხვდება."},"15":{"verse":15,"text":"სიზმარში, ღამეულ ჩვენებაში, როცა ძილი წაიღებს ადამიანს, როცა თვლემს თავის საწოლზე,"},"16":{"verse":16,"text":"მაშინ ხსნის ღმერთი ადამიანთა ყურებს და თავისი შეგონებებით ბეჭდავს,"},"17":{"verse":17,"text":"რომ აარიდოს კაცი ავ საქმეს და დაიცვას ამპარტავნობისგან;"},"18":{"verse":18,"text":"რომ იხსნას მისი სული წარწყმედისგან და მისი სიცოცხლე - მახვილით დაღუპვისგან;"},"19":{"verse":19,"text":"სატკივარით ისჯება საწოლზე და ეწამება მისი ძვლები;"},"20":{"verse":20,"text":"მის სიცოცხლეს შესძაგდება პური და მის სულს - გემრიელი საჭმელი;"},"21":{"verse":21,"text":"დადნება ხორცი მისი, უხილავი გახდება; გამოჩნდებიან მისი ძვლები, უხილავნი რომ იყვნენ;"},"22":{"verse":22,"text":"მიაწევს საფლავამდე მისი სული და მისი სიცოცხლე - სიკვდილის წლებამდე;"},"23":{"verse":23,"text":"თუ აღმოჩნდა ათასში მისი მეოხე ერთი ანგელოზი, რომ ადამიანის სიწრფელე გამოაცხადოს,"},"24":{"verse":24,"text":"შეიბრალოს და თქვას: ნუ გასწირავ საფლავად ჩასვლისთვის, ნაპოვნი მაქვსო გამოსასყიდი,"},"25":{"verse":25,"text":"განუახლდება ხორცი ადრინდელზე უფრო და სიყმაწვილის ხანას დაუბრუნდება."},"26":{"verse":26,"text":"ის ლოცვას აღუვლენს ღმერთს, ღმერთი კი შეიწყალებს მას და სიხარულით შეხედავს მის სახეს, დაუბრუნებს მის სიმართლეს;"},"27":{"verse":27,"text":"ის იმღერებს კაცთა წინაშე და ეტყვის: ვცოდე მე, სწორი გავამრუდე, მაგრამ არ მომაგო საკადრისადო."},"28":{"verse":28,"text":"იხსნა ჩემი სული საფლავში ჩასვლისაგან და, აჰა, ჩემი სიცოცხლე ნათლის ჭვრეტაშიაო."},"29":{"verse":29,"text":"აჰა, ყველაფერს ამას ორგზის, სამგზის უკეთებს ღმერთი ადამიანს,"},"30":{"verse":30,"text":"რომ გამოაბრუნოს მისი სული საფლავიდან და სიცოცხლის ნათლით გაანათლოს."},"31":{"verse":31,"text":"ყური დამიგდე, იობ, მომისმინე, დადუმდი და მე ვილაპარაკებ."},"32":{"verse":32,"text":"თუ სათქმელი გექნება, მიპასუხე, რადგან მწადია შენი გამართლება."},"33":{"verse":33,"text":"თუ არა და, მე მისმინე, დადუმდი, მე გასწავლი სიბრძნეს."}},"meta":{"connection":"kaOrth","book_number":220,"chapter_number":33,"previous_chapter":{"connection":"kaOrth","book_number":220,"chapter":32},"next_chapter":{"connection":"kaOrth","book_number":220,"chapter":34}}}