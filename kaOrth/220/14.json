{"chapter":{"1":{"verse":1,"text":"კაცი, ქალის ნაშიერი, დღემოკლეა და სავსეა მღელვარებით;"},"2":{"verse":2,"text":"ყვავილივით გამოდის და ჭკნება; ჩრდილოეთით გარბის და კვალს არ ტოვებს."},"3":{"verse":3,"text":"და მაინც თვალს აპყრობ მას და განსასჯელად მიგყავარ შენთან?"},"4":{"verse":4,"text":"ვინ შექმნის წმიდას უწმიდურისგან? არავინ."},"5":{"verse":5,"text":"თუ დასაზღვრულია მისი დღეები, თუ დათვლილი გაქვს მისი თვეები, თუ საზღვარი დაუდგინე და ვერ გადავა,"},"6":{"verse":6,"text":"დაეხსენი, ნებაზე მიუშვი, რომ ქირისკაცივით გაიხაროს თავისი დღით."},"7":{"verse":7,"text":"რადგან ხესაც აქვს იმედი - თუ მოჭრიან, კვლავ განახლდება, და ყლორტები არ მოაკლდება."},"8":{"verse":8,"text":"თუ დაუბერდა მიწაში ფესვი და ღერო ჩაუკვდა ნიადაგში,"},"9":{"verse":9,"text":"წყლის სუნზე კვლავ აყვავდება და ყლორტებს გამოყრის როგორც ახალნერგი."},"10":{"verse":10,"text":"მაგრამ კაცი კვდება და ძლეულია; სულს ამოუშვებს ადამიანი და სადღა არის?"},"11":{"verse":11,"text":"წყალი გაედინება ზღვიდან, მდინარე იწრიტება და შრება,"},"12":{"verse":12,"text":"ადამიანიც დაწვება და ვეღარ ადგება; ცათა აღსასრულამდე ვერ გაიღვიძებენ, ვერ გამოიფხიზლებენ ძილისაგან."},"13":{"verse":13,"text":"ოჰ, ნეტავ ქვესკნელში დამმალავდე, შემინახავდე, ვიდრე შენი რისხვა გადაივლიდეს! დროს დამინიშნავდე და მერე გამიხსენებდე!"},"14":{"verse":14,"text":"თუ მოკვდა კაცი, განა კვლავ იცოცხლებს? მთელი ჩემი მაშვრალობის დღეები დაველოდებოდი ჩემი ფერისცვალების დადგომამდე;"},"15":{"verse":15,"text":"დამიძახებდი და მეც ხმას გაგცემდი, შენ ხელთა ქმნილება მოგენატრებოდა."},"16":{"verse":16,"text":"თუ ახლა ჩემს ნაბიჯებს ითვლი, მაშინ ჩემს ცოდვებს აღარ დაუდარაჯდებოდი."},"17":{"verse":17,"text":"დაიბეჭდებოდა გრაგნილში ჩემი შეცოდება და წარხოცავდი ჩემს დანაშაულს."},"18":{"verse":18,"text":"მაგრამ დაცემული მთა ხომ ირღვევა და კლდე ცურდება თავის ადგილიდან!"},"19":{"verse":19,"text":"ქვებს აცამტვერებს წყალი, ნიაღვარი გადარეცხავს მიწას, ადამიანის იმედს კი შენ წარხოცავ."},"20":{"verse":20,"text":"ძლევ მას საბოლოოდ და მიდის ის; სახეს შეუცვლი და გაისტუმრებ."},"21":{"verse":21,"text":"პატივში იქნებიან მისი შვილები, მან კი არ უწყის; დამცირდებიან, ვერაფერს მიხვდება."},"22":{"verse":22,"text":"მხოლოდ თავისი სხეული სტკივა მას და საკუთარ თავზე გლოვობს."}},"meta":{"connection":"kaOrth","book_number":220,"chapter_number":14,"previous_chapter":{"connection":"kaOrth","book_number":220,"chapter":13},"next_chapter":{"connection":"kaOrth","book_number":220,"chapter":15}}}