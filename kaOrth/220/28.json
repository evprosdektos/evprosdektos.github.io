{"chapter":{"1":{"verse":1,"text":"ხომ აქვს ვერცხლს საბადო და ოქროს - ადგილი, სადაც წმედენ მას;"},"2":{"verse":2,"text":"რკინას მიწიდან იღებენ და სპილენძი გადამდნარი ქვაა."},"3":{"verse":3,"text":"ადამიანმა საზღვარი მიუჩინა სიბნელეს და ქვეყნის კიდემდე ეძებს ბნელეთისა და წყვდიადის ქვას;"},"4":{"verse":4,"text":"მაღაროს თხრის უკაცრიელში, კაცის ფეხთაგან მივიწყებულ ადგილებში;"},"5":{"verse":5,"text":"მიწაა, პურს რომ აღმოაცენებს, მისი ქვეშეთი კი თითქოს ცეცხლისგან არის სახეცვლილი;"},"6":{"verse":6,"text":"საფირონის საბადოა მისი ქვები და მასთან ოქროს ქვიშა იპოვება!"},"7":{"verse":7,"text":"მისი ბილიკი არ იცის ონავარმა ფრინველმა და ქორის თვალსაც არ დაუნახავს;"},"8":{"verse":8,"text":"ამაყ მხეცებს იქ ფეხი არ დაუდგამთ, ლომს არ გაუვლია;"},"9":{"verse":9,"text":"კაჟისკენ გაიშვერს ხელს, ფესვებიანად აყირავებს მთებს;"},"10":{"verse":10,"text":"კლდეებში არხები გაჰყავს და ყოველივე ძვირფასს ჭვრეტს მისი თვალი."},"11":{"verse":11,"text":"მდინარეთა ნიაღვარს აკავებს და დაფარული სინათლეზე გამოაქვს."},"12":{"verse":12,"text":"სად იპოვება სიბრძნე და სად არის შემეცნების ადგილი?"},"13":{"verse":13,"text":"მისი გზა არ იცის ადამიანმა და ცოცხალთა ქვეყნად ის არ იპოვება."},"14":{"verse":14,"text":"უფსკრული ამბობს: ჩემში არ არისო; ზღვა ამბობს: ჩემთან არ არისო."},"15":{"verse":15,"text":"არ გაიცვლება ოქროს ზოდში და ვერ აიწონება ვერცხლი მის ფასად;"},"16":{"verse":16,"text":"არ შეფასდება ოფირის ოქროდ, არც ძვირფასი ონიქსით და არც საფირონით;"},"17":{"verse":17,"text":"ვერ გაუსწორდება მას ოქრო და ბროლი; წმიდა ოქროს ჭურჭელი მისი საღირალი არ არის;"},"18":{"verse":18,"text":"არ არის სახსენებელი მარჯანი და ბროლი; მარგალიტზე ძვირფასია სიბრძნე."},"19":{"verse":19,"text":"ვერ გაუსწორდება მას ქუშის ტოპაზი, წმიდა ოქროთი არ აიწონება."},"20":{"verse":20,"text":"საიდან მოდის სიბრძნე და სად არის შემეცნების ადგილი?"},"21":{"verse":21,"text":"უხილავია ყოველი ცოცხალის თვალისათვის და დაფარულია ცის ფრინველთათვის;"},"22":{"verse":22,"text":"ქვესკნელი და სიკვდილი ამბობენ: ყური კი მოგვიკრავსო მისთვის."},"23":{"verse":23,"text":"ღმერთმა იცის მისი გზა და მან უწყის მისი ადგილი;"},"24":{"verse":24,"text":"რადგან ის თვალს ავლებს ქვეყნის კიდეებს, მთელ ცისქვეშეთს ხედავს."},"25":{"verse":25,"text":"როდესაც ქარს წონას უწესებდა და წყალს დონეს უსაზღვრავდა,"},"26":{"verse":26,"text":"როდესაც წვიმას წესი დაუდგინა და მეხის გვრგვინვას გზა გაუკაფა,"},"27":{"verse":27,"text":"მაშინ იხილა ის და გამოაცხადა, დააფუძნა და კიდეც გამოსცადა."},"28":{"verse":28,"text":"უთხრა ადამიანს: აჰა, უფლის შიშია სიბრძნე და ბოროტისგან განდგომაა შემეცნება."}},"meta":{"connection":"kaOrth","book_number":220,"chapter_number":28,"previous_chapter":{"connection":"kaOrth","book_number":220,"chapter":27},"next_chapter":{"connection":"kaOrth","book_number":220,"chapter":29}}}