{"chapter":{"1":{"verse":1,"text":"პასექამდე ექვსი დღით ადრე მივიდა იესო ბეთანიაში, სადაც იყო ლაზარე, რომელიც აღადგინა მკვდრეთით."},"2":{"verse":2,"text":"იქ მოუმზადეს ვახშამი და ემსახურებოდა მართა, ლაზარე კი მისი ერთადერთი თანამეინახე იყო."},"3":{"verse":3,"text":"ხოლო მარიამმა აიღო ერთი ლიტრა წმინდა ნარდის ძვირფასი ნელსაცხებელი, ფეხებზე სცხო იესოს და თავისი თმებით შეუმშრალა ფეხები; და ნელსაცხებლის სურნელებით აივსო სახლი."},"4":{"verse":4,"text":"მაშინ ერთმა მისმა მოწაფეთაგანმა, იუდა ისკარიოტელმა, რომელსაც უნდა გაეცა იგი, თქვა:"},"5":{"verse":5,"text":"რატომ არ გაიყიდა ეს ნელსაცხებელი სამას დინარად და გლახაკებს არ მიეცა ფული?"},"6":{"verse":6,"text":"ხოლო ეს იმიტომ კი არ თქვა, რომ გლახაკებზე ზრუნავდა, არამედ იმიტომ, რომ ქურდი იყო; მას ჰქონდა ყულაბა, და რასაც შიგ ყრიდნენ, იპარავდა."},"7":{"verse":7,"text":"იესომ უთხრა: მოეშვი; ეგ ჩემი დამარხვის დღისათვის შემოინახა."},"8":{"verse":8,"text":"ვინაიდან გლახაკნი ყოველთვის გვერდითა გყავთ, მე კი ყოველთვის როდი გეყოლებით."},"9":{"verse":9,"text":"იუდეველთაგან ძალიან ბევრმა გაიგო, აქ არისო, და მოვიდნენ არა მარტო იესოს, არამედ ლაზარეს სანახავადაც, რომელიც აღადგინა მკვდრეთით."},"10":{"verse":10,"text":"ხოლო მღვდელმთავრებმა განიზრახეს ლაზარეს მოკვლაც."},"11":{"verse":11,"text":"ვინაიდან მის გამო მრავალი იუდეველი მოდიოდა და აღიარებდა იესოს."},"12":{"verse":12,"text":"მეორე დღეს დღესასწაულზე მოსულმა დიდძალმა ხალხმა, რაკი გაიგო, იესო იერუსალიმს მოდისო,"},"13":{"verse":13,"text":"აიღო პალმის რტოები და შესაგებებლად გამოეფინა; ღაღადებდნენ და ამბობდნენ: ოსანა! კურთხეულია მომავალი უფლის სახელით, მეუფე ისრაელისა!"},"14":{"verse":14,"text":"იესომ კი იპოვა ერთი ჩოჩორი და ზედ შეჯდა, როგორც დაწერილია:"},"15":{"verse":15,"text":"ნუ გეშინია, ასულო სიონისაო! აჰა, მოდის შენი მეუფე, ჩოჩორზე მჯდარი!"},"16":{"verse":16,"text":"მისი მოწაფეები კი პირველად ვერ მიხვდნენ ამას, მაგრამ როცა განდიდებულ იქნა იესო, მაშინღა გაიხსენეს, რომ ასე იყო დაწერილი მისთვის, და ასევე მოექცნენ მას."},"17":{"verse":17,"text":"მასთან მყოფი ხალხი მოწმობდა, რომ საფლავიდან გამოიხმო ლაზარე და მკვდრეთით აღადგინა იგი."},"18":{"verse":18,"text":"ამიტომაც გამოეგება ხალხი, ვინაიდან გაეგო, რომ მან მოახდინა ეს სასწაული."},"19":{"verse":19,"text":"ხოლო ფარისევლებმა ერთმანეთს უთხრეს: ხომ ხედავთ, რომ ვერაფერს ვხდებით? აჰა, ქვეყნის ხალხი მიჰყვება მას."},"20":{"verse":20,"text":"დღესასწაულზე თაყვანისცემად ამოსულთა შორის ბერძნებიც იყვნენ."},"21":{"verse":21,"text":"მიადგნენ ფილიპეს, რომელიც გალილეის ქალაქ ბეთსაიდიდან იყო, და უთხრეს მას: ბატონო, იესოს ნახვა გვსურს."},"22":{"verse":22,"text":"მივიდა ფილიპე და უთხრა ეს ანდრიას, ფილიპემ და ანდრიამ კი იესოს უთხრეს."},"23":{"verse":23,"text":"იესომ პასუხად მიუგო მათ: მოაწია კაცის ძის განდიდების ჟამმა."},"24":{"verse":24,"text":"ჭეშმარიტად, ჭეშმარიტად გეუბნებით თქვენ: თუკი მიწაზე დავარდნილი პურის მარცვალი არ მოკვდა, ცალად დარჩება, ხოლო თუ მოკვდა, უამრავ ნაყოფს გამოიღებს."},"25":{"verse":25,"text":"ვისაც თავისი სული უყვარს, დაკარგავს მას: და ვისაც თავისი სული სძულს ამ ქვეყნად, საუკუნო სიცოცხლისათვის შეინახავს მას."},"26":{"verse":26,"text":"ვინც მე მემსახურება, მევე გამომყვეს, და სადაც მე ვიქნები, იქვე იყოს ჩემი მსახურიც. ვინც მე მემსახურება, მას პატივს მიაგებს მამა."},"27":{"verse":27,"text":"აწ შეძრწუნდა ჩემი სული და რა უნდა ვთქვა? მამაო, მიხსენ ამ ჟამისაგან; მაგრამ სწორედ ამისთვის მოვედი ამ ჟამს."},"28":{"verse":28,"text":"მამაო, განადიდე შენი სახელი! და გაისმა ხმა ზეცით: განვადიდე და კვლავაც ვადიდებ!"},"29":{"verse":29,"text":"იქ მდგომმა ხალხმა ამის გაგონებაზე თქვა: იქუხაო; სხვები კი ამბობდნენ: ანგელოზი ეუბნა მას."},"30":{"verse":30,"text":"მიუგო იესომ და თქვა: ჩემთვის კი არ იყო ეს ხმა, არამედ თქვენთვის."},"31":{"verse":31,"text":"აწ განისჯება ეს ქვეყანა, აწ განდევნიან ამ ქვეყნის მთავარს."},"32":{"verse":32,"text":"და როცა ავმაღლდები ქვეყნით, ყველას ავიტაცებ ჩემთან."},"33":{"verse":33,"text":"ხოლო ამას ამბობდა, რათა ენიშნებინა, როგორი სიკვდილით უნდა მომკვდარიყო."},"34":{"verse":34,"text":"მიუგო ხალხმა: რჯულიდან გვსმენია, რომ ქრისტე უკუნისამდე უნდა ეგოს: მაშ, როგორღა ამბობ, კაცის ძე ამაღლდებაო? ვინ არის ეს კაცის ძე?"},"35":{"verse":35,"text":"უთხრა მათ იესომ: ცოტა ხანს კიდევ იქნება ნათელი თქვენთან. იარეთ, სანამ გინათებთ, რათა არ მოგიცვათ ბნელმა: ვინაიდან ბნელში მოარულმა არ იცის, საით მიდის."},"36":{"verse":36,"text":"სანამ გინათებთ გწამდეთ ნათელი, რათა გახდეთ ძენი ნათლისა. ეს რომ თქვა იესომ, წავიდა და გაუჩინარდა მათგან."},"37":{"verse":37,"text":"ამდენი სასწაული მოახდინა მათ წინაშე, მაგრამ არ იწამეს იგი."},"38":{"verse":38,"text":"რათა აღსრულდეს სიტყვა ესაია წინასწარმეტყველისა, რომელმაც თქვა: უფალო, ვინ იწამა ჩვენი ნათქვამი? ან ვის გამოეცხადა მკლავი უფლისა?"},"39":{"verse":39,"text":"ამიტომაც ვერ იწამეს, რომ ესეც თქვა ესაიამ:"},"40":{"verse":40,"text":"დაუვსო მათ თვალი და გაუქვავა გული, რათა არ იხილონ თვალით, არ იგრძნონ გულით და არ მოიქცნენ, რომ განვკურნო ისინი."},"41":{"verse":41,"text":"ესა თქვა ესაიამ, როცა იხილა მისი დიდება და იუბნა მისთვის."},"42":{"verse":42,"text":"ასევე მთავართაგანაც მრავალმა იწამა იგი, მაგრამ ფარისეველთა გამო ვეღარ აღიარეს, სინაგოგიდან მოკვეთის შიშით."},"43":{"verse":43,"text":"რადგანაც კაცთა დიდება უფრო შეიყვარეს, ვიდრე დიდება ღმრთისა."},"44":{"verse":44,"text":"ხოლო იესომ შეღაღადა და თქვა: ვისაც მე ვწამვარ, მე კი არ ვწამვარ, არამედ ჩემი მომავლინებელი."},"45":{"verse":45,"text":"და ვინც მე მხედავს, ჩემს მომავლინებელს ხედავს."},"46":{"verse":46,"text":"მე, ნათელი, მოვედი ქვეყნად, რათა არცერთი მათგანი, ვისაც მე ვწამვარ, არ დარჩეს ბნელში."},"47":{"verse":47,"text":"თუ ვინმე მოისმენს ჩემს სიტყვებს და არ დაიცავს, არ განვსჯი მას, ვინაიდან ქვეყნის განსასჯელად კი არ მოვსულვარ, არამედ ქვეყნის სახსნელად."},"48":{"verse":48,"text":"ხოლო მას, ვინც უარმყოფს და არ შეიწყნარებს ჩემს სიტყვებს, თავისი მსაჯული ჰყავს: სიტყვა, რომელიც მე ვთქვი; ის განსჯის უკანასკნელ დღეს."},"49":{"verse":49,"text":"ვინაიდან ჩემდა თავად არაფერი მითქვამს, არამედ მამამ, რომელმაც მომავლინა, მომცა მე მცნება, რა ვთქვა, ან რა ვილაპარაკო."},"50":{"verse":50,"text":"მე ვიცი, რომ მისი მცნება საუკუნო სიცოცხლეა, და რასაც ვიტყვი, როგორც მამამ მაუწყა, ისე ვიტყვი."}},"meta":{"connection":"kaOrth","book_number":500,"chapter_number":12,"previous_chapter":{"connection":"kaOrth","book_number":500,"chapter":11},"next_chapter":{"connection":"kaOrth","book_number":500,"chapter":13}}}