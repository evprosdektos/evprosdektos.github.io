{"chapter":{"1":{"verse":1,"text":"ხოლო როცა უფალმა გაიგო, ფარისევლებმა შეიტყვეს, რომ იესო უფრო მეტ მოწაფეებს იძენს და ნათელს სცემს, ვიდრე იოანეო"},"2":{"verse":2,"text":"(თუმცა თვით იესო როდი სცემდა ნათელს, არამედ მისი მოწაფეები). -"},"3":{"verse":3,"text":"მიატოვა იუდეა და კვლავ გალილეას წავიდა."},"4":{"verse":4,"text":"ხოლო გზად სამარიაზე უნდა გაევლო."},"5":{"verse":5,"text":"მივიდა სამარიის ქალაქში, რომელსაც ჰქვია სიქარი, იმ მინდვრის მახლობლად, იაკობმა რომ უბოძა იოსებს, თავის ძეს."},"6":{"verse":6,"text":"იქ იყო ჭა იაკობისა; გზით დამაშვრალი იესო ჭის პირას ჩამოჯდა. იქნებოდა ასე ექვსი საათი."},"7":{"verse":7,"text":"მოვიდა სამარიელი ქალი წყლის ამოსაღებად, და უთხრა მას იესომ, წყალი დამალევინეო."},"8":{"verse":8,"text":"ვინაიდან მისი მოწაფეები ქალაქს წასულიყვნენ საჭმლის საყიდლად."},"9":{"verse":9,"text":"და უთხრა მას სამარიელმა ქალმა: როგორ, შენ, იუდეველი, წყალსა მთხოვ მე, სამარიელ ქალს? ვინაიდან იუდეველებს საერთო არაფერი აქვთ სამარიელებთან."},"10":{"verse":10,"text":"მიუგო იესომ და უთხრა მას: რომ იცოდე ღმრთის ნიჭი, ან ვინ გეუბნება, წყალი დამალევინეო, თვითონვე სთხოვდი და ცოცხალ წყალს მოგცემდა შენ."},"11":{"verse":11,"text":"ქალმა უთხრა: ბატონო, სათლიც არა გაქვს, ეს ჭა კი ღრმაა; მაშ, ვინ მოგცა ცოცხალი წყალი?"},"12":{"verse":12,"text":"ნუთუ მამაჩვენ იაკობზე უმეტესი ხარ, რომელმაც მოგვცა ეს ჭა და აქედან სვამდა თვითონაც, მისი ძენიც და მისი საქონელიც?"},"13":{"verse":13,"text":"მიუგო იესომ და უთხრა მას: ვინც ამ წყალს დალევს, კვლავ მოსწყურდება."},"14":{"verse":14,"text":"მაგრამ ვინც დალევს წყალს, რომელსაც მე მივცემ, აღარ მოსწყურდება უკუნისამდე, რადგან წყალი, რომელსაც მე მივცემ, იმ წყაროს წყლად იქცევა, საუკუნო სიცოცხლედ რომ იდინებს მასში."},"15":{"verse":15,"text":"უთხრა მას ქალმა: ბატონო, მომეცი ეგ წყალი, რათა აღარ მომწყურდეს და აღარც წყლის ამოსაღებად მოვიდე აქ."},"16":{"verse":16,"text":"უთხრა მას იესომ: წადი, დაუძახე შენს ქმარს და აქვე მოდი."},"17":{"verse":17,"text":"მიუგო ქალმა და თქვა: ქმარი არა მყავს. იესომ უთხრა: მართალი თქვი, ქმარი არ მყავსო."},"18":{"verse":18,"text":"ვინაიდან ხუთი ქმარი გყავდა, და ვინც ახლა გყავს, არ არის შენი ქმარი; ეგ მართალი თქვი."},"19":{"verse":19,"text":"უთხრა მას ქალმა: უფალო, ვხედავ, რომ წინასწარმეტყველი ხარ."},"20":{"verse":20,"text":"ჩვენი მამები ამ მთაზე სცემდნენ თაყვანს, თქვენ კი ამბობთ, რომ იერუსალიმშია ადგილი, სადაც გვმართებს თაყვანისცემა."},"21":{"verse":21,"text":"ხოლო იესომ მიუგო: მერწმუნე, ქალო, რომ მოვა დრო, როცა არც ამ მთაზე და არც იერუსალიმში აღარ სცემთ თაყვანს მამას."},"22":{"verse":22,"text":"თქვენ არ იცით, რას ეთაყვანებით, ხოლო ჩვენ ვიცით, რასაც ვცემთ თაყვანს, ვინაიდან ხსნა იუდეველთაგან არის."},"23":{"verse":23,"text":"მაგრამ მოვა დრო და მოვიდა კიდეც, როცა ჭეშმარიტი თაყვანისმცემელნი თაყვანს სცემენ მამას სულითა და ჭეშმარიტებით, რადგანაც მამა სწორედ ამნაირ თაყვანისმცემლებს ეძებს."},"24":{"verse":24,"text":"ღმერთი სულია და მისი თაყვანისმცემელნიც სულითა და ჭეშმარიტებით უნდა სცემდნენ თაყვანს."},"25":{"verse":25,"text":"ქალმა უთხრა: ვიცი, რომ მოვა მესია, რომელსაც ჰქვია ქრისტე, და როცა მოვა, ყველაფერს გვაუწყებს ჩვენ."},"26":{"verse":26,"text":"მიუგო მას იესომ: მე ვარ, შენთან მოლაპარაკე."},"27":{"verse":27,"text":"ამასობაში მისი მოწაფეებიც მოვიდნენ და გაუკვირდათ, რომ ქალს ელაპარაკებოდა, მაგრამ არცერთს არ უთქვამს: რას ეძებ, ან რას ელაპარაკებიო?"},"28":{"verse":28,"text":"ქალმა კი დატოვა თავისი სარწყული, ქალაქში წავიდა და ხალხს უთხრა:"},"29":{"verse":29,"text":"მიდით და იხილეთ კაცი, რომელმაც მითხრა ყველაფერი, რაც მიქნია; ქრისტე ხომ არ არის იგი?"},"30":{"verse":30,"text":"გამოვიდნენ ქალაქიდან და მივიდნენ მასთან."},"31":{"verse":31,"text":"ხოლო ამასობაში მოწაფეებმა სთხოვეს: რაბი, ჭამე!"},"32":{"verse":32,"text":"იესომ კი მიუგო მათ: მე მაქვს საჭმელი, რომელიც თქვენ არ იცით."},"33":{"verse":33,"text":"მოწაფეებმა ერთმანეთს უთხრეს: ვინმემ ხომ არ მოართვა საჭმელი?"},"34":{"verse":34,"text":"უთხრა მათ იესომ: ჩემი საჭმელი ის არის, რომ ვყო ჩემი მომავლინებლის ნება და აღვასრულო მისი საქმე."},"35":{"verse":35,"text":"განა თქვენ არ ამბობთ, ოთხი თვეც კიდევ, და მოიწევა მკაო? აჰა, მე გეუბნებით: აღაპყრეთ თვალნი და იხილეთ ყანები, როგორ გადათეთრებულან სამკალად."},"36":{"verse":36,"text":"მომკელი საზღაურს იღებს და საუკუნო სიცოცხლისთვის იწევს მოსავალს, რათა ერთად ხარობდნენ მთესველიცა და მომკელიც."},"37":{"verse":37,"text":"ვინაიდან ამით მართლდება სიტყვა: ერთი თესავს და მეორე მკისო."},"38":{"verse":38,"text":"მე გგზავნით იმის სამკალად, რაც არ დაგიმუშავებიათ; სხვებმა იშრომეს, თქვენ კი ჩაეზიარეთ მათ ნაშრომში."},"39":{"verse":39,"text":"და იმ ქალაქის მკვიდრმა მრავალმა სამარიელმა ირწმუნა იგი ქალის სიტყვებით, რომელიც მოწმობდა: ყველაფერი მითხრა, რაც მიქნიაო."},"40":{"verse":40,"text":"ამიტომ, როცა სამარიელები მივიდნენ მასთან, შეევედრნენ, ჩვენთან დარჩიო, და ორი დღე დარჩა იქ."},"41":{"verse":41,"text":"და უფრო მეტმა ირწმუნა მისი სიტყვების გამო."},"42":{"verse":42,"text":"ქალს კი ეუბნებოდნენ: შენი სიტყვებით როდიღა გვწამს, ვინაიდან თავად ვისმინეთ და ვიცით, რომ ჭეშმარიტად ეს არის მაცხოვარი ქვეყნისა, ქრისტე."},"43":{"verse":43,"text":"ხოლო ორი დღის შემდეგ გამოვიდა იქიდან და გალილეას გაემართა."},"44":{"verse":44,"text":"ვინაიდან თვით იესო მოწმობდა, რომ წინასწარმეტყველს პატივი არა აქვს თავის მამულში."},"45":{"verse":45,"text":"გალილეაში რომ მივიდა, იქაურებმა მიიღეს იგი, რადგანაც ყველაფერი ეხილათ, რაც დღესასწაულზე მოიმოქმედა იერუსალიმში, ვინაიდან თვითონაც ესწრებოდნენ დღესასწაულს."},"46":{"verse":46,"text":"ამრიგად, კვლავ მივიდა გალილეის კანაში, სადაც ღვინოდ აქცია წყალი. და იყო იქ ერთი კარისკაცი, ვისაც ძე ავად გახდომოდა კაპერნაუმში."},"47":{"verse":47,"text":"გაეგო, იესო მოსულა იუდეიდან გალილეაშიო; ეახლა და შეევედრა, წაჰყოლოდა და განეკურნა მისი ძე, რომელიც სიკვდილის პირას იყო."},"48":{"verse":48,"text":"უთხრა მას იესომ: თუკი არ იხილავთ სასწაულებსა და ნიშებს, არ ირწმუნებთ."},"49":{"verse":49,"text":"კარისკაცმა მიუგო: უფალო, მოდი, სანამ არ მომკვდარა ჩემი ძე."},"50":{"verse":50,"text":"უთხრა მას იესომ: წადი, შენი ძე ცოცხალია. ერწმუნა კაცი იესოს ნათქვამ სიტყვას და წავიდა."},"51":{"verse":51,"text":"შინ რომ ბრუნდებოდა, მსახურები შეეგებნენ და უთხრეს: შენი ძე ცოცხალიაო."},"52":{"verse":52,"text":"გამოიკითხა მათგან, რომელ საათზე მოიკეთაო, და უთხრეს: გუშინ შვიდ საათზე გაუარა ცხელებამ."},"53":{"verse":53,"text":"მიხვდა მამა, რომ ეს იყო სწორედ ის საათი, როცა იესომ უთხრა: შენი ძე ცოცხალიაო."},"54":{"verse":54,"text":"ეს მეორე სასწაული მოახდინა იესომ, როცა იუდეიდან დაბრუნდა გალილეაში."}},"meta":{"connection":"kaOrth","book_number":500,"chapter_number":4,"previous_chapter":{"connection":"kaOrth","book_number":500,"chapter":3},"next_chapter":{"connection":"kaOrth","book_number":500,"chapter":5}}}