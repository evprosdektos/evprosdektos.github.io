{"chapter":{"1":{"verse":1,"text":"და როდესაც დაასრულა იესომ ეს სიტყვები, თავის მოწაფეებს უთხრა:"},"2":{"verse":2,"text":"თქვენ იცით, რომ ორი დღის შემდეგ იქნება პასექი და ძე კაცისა მიეცემა ჯვარზე საცმელად."},"3":{"verse":3,"text":"მაშინ შეიკრიბნენ მღვდელმთავარნი, მწიგნობარნი და ხალხის უხუცესნი კაიაფად წოდებული მღვდელმთავრის კარზე."},"4":{"verse":4,"text":"და მოითათბირეს, მზაკვრობით შეეპყროთ იესო და მოეკლათ იგი."},"5":{"verse":5,"text":"მაგრამ ამბობდნენ: მხოლოდ არა დღესასწაულზე, რათა ხალხი არ ამბოხდესო."},"6":{"verse":6,"text":"ხოლო როცა ბეთანიაში იყო იესო, სიმონ კეთროვანის სახლში,"},"7":{"verse":7,"text":"მიუახლოვდა ერთი ქალი, ალებასტრის ჭურჭლით რომ მოჰქონდა ძვირფასი ნელსაცხებელი, და თავზე დაასხა ინახად მჯდომს."},"8":{"verse":8,"text":"ეს რომ დაინახეს, მისი მოწაფეები განრისხდნენ და თქვეს: რა საჭიროა ასეთი ფლანგვა?"},"9":{"verse":9,"text":"ვინაიდან შეიძლებოდა დიდ ფასად გაგვეყიდა ნელსაცხებელი და გლახაკთათვის მიგვეცა ფული."},"10":{"verse":10,"text":"მაგრამ იესო მიუხვდა და უთხრა მათ: რას ერჩით ამ ქალს? მაგან ხომ კეთილი საქმე მიყო:"},"11":{"verse":11,"text":"ვინაიდან გლახაკნი ყოველთვის გვერდითა გყავთ, მე კი ყოველთვის როდი გეყოლებით."},"12":{"verse":12,"text":"ნელსაცხებელი რომ მცხო ტანზე, ამით დასამარხად გამამზადა."},"13":{"verse":13,"text":"ჭეშმარიტად გეუბნებით თქვენ: მთელ ქვეყანაზე, სადაც იქადაგება ეს სახარება, ყველგან ითქმება მისი საქმე მისსავე მოსაგონებლად."},"14":{"verse":14,"text":"მაშინ წავიდა ერთი თორმეტთაგანი, იუდა ისკარიოტელად წოდებული, მღვდელმთავრებთან"},"15":{"verse":15,"text":"და უთხრა მათ: რის მოცემას ინებებთ ჩემთვის, თუკი მას მოგცემთ? ხოლო მათ მიუწონეს ოცდაათი ვერცხლი."},"16":{"verse":16,"text":"და მას მერე ეძებდა ხელსაყრელ დროს, რათა მათთვის მიეცა იგი."},"17":{"verse":17,"text":"ხოლო უფუარობის პირველ დღეს მივიდნენ მოწაფეები იესოსთან და უთხრეს: სად გნებავს, რომ მოგიმზადოთ საჭმელად პასექი?"},"18":{"verse":18,"text":"მან კი თქვა: წადით ქალაქში ამა და ამ კაცთან და უთხარით: მოძღვარი ამბობს: მოაწია ჩემმა დრომ; შენთან ვყოფ პასექს ჩემს მოწაფეებთან ერთად."},"19":{"verse":19,"text":"მოწაფეები ისე მოიქცნენ, როგორც უბრძანა იესომ, და მოუმზადეს პასექი."},"20":{"verse":20,"text":"და მწუხრის ჟამს ინახად დაჯდა თორმეტ მოწაფესთან ერთად."},"21":{"verse":21,"text":"ხოლო როცა ჭამდნენ ისინი, თქვა: ჭეშმარიტად გეუბნებით: ერთი თქვენგანი გამცემს მე."},"22":{"verse":22,"text":"ისინი დიდად დამწუხრდნენ და ყველამ ცალ-ცალკე დაუწყო კითხვა: მე ხომ არა, უფალო?"},"23":{"verse":23,"text":"ხოლო მან პასუხად თქვა: ვინც ჩემთან ერთად ჩაყოფს ხელს ჯამში, ის გამცემს მე."},"24":{"verse":24,"text":"და მართლაც, მიდის ძე კაცისა, როგორც დაიწერა მისთვის: მაგრამ ვაი იმ კაცს, ვის მიერაც გაიცემა ძე კაცისა; ერჩია, სულაც არ შობილიყო ის კაცი."},"25":{"verse":25,"text":"მაშინ იუდამ, მისმა გამცემმა, თქვა: მე ხომ არა ვარ, რაბი? უთხრა მას: შენ სთქვი."},"26":{"verse":26,"text":"და როცა ჭამდნენ ისინი, აიღო პური იესომ და აკურთხა, გატეხა, მისცა მოწაფეებს და უთხრა: მიიღეთ, ჭამეთ, ეს არის ჩემი ხორცი."},"27":{"verse":27,"text":"აიღო სასმისი და აკურთხა, მისცა მათ და თქვა: ამით სვით ყველამ:"},"28":{"verse":28,"text":"ეს არის ჩემი სისხლი ახალი აღთქმისა, მრავალთათვის დათხეული ცოდვათა მისატევებლად."},"29":{"verse":29,"text":"ხოლო მე გეუბნებით თქვენ: აღარა ვსვამ ამიერიდან ვაზის ამ ნაყოფისაგან, ვიდრე იმ დღემდე, როცა თქვენთან ერთად შევსვამ ახალს მამაჩემის სასუფეველში."},"30":{"verse":30,"text":"იგალობეს, და გავიდნენ ზეთისხილის მთაზე."},"31":{"verse":31,"text":"მაშინ უთხრა მათ იესომ: თქვენ ყველანი შეცდებით ამაღამ ჩემ გამო; ვინაიდან დაწერილია: დავცემ მწყემსს, და განიბნევიან ფარის ცხვრები."},"32":{"verse":32,"text":"ხოლო ჩემი აღდგომის შემდეგ წინ წაგიძღვებით გალილეისკენ."},"33":{"verse":33,"text":"მიუგო პეტრემ და უთხრა მას: ყველა რომ შეცდეს შენ გამო, მე არასოდეს შევცდები."},"34":{"verse":34,"text":"უთხრა იესომ: ჭეშმარიტად გეუბნები შენ: ამაღამ, მამლის ყივილამდე, სამჯერ უარმყოფ მე."},"35":{"verse":35,"text":"მიუგო მას პეტრემ: შენთან ერთადაც რომ მიწიოს სიკვდილმა, არასოდეს უარგყოფ შენ. და ასევე ამბობდა ყველა მოწაფე."},"36":{"verse":36,"text":"მაშინ იესო მათთან ერთად მივიდა იმ ადგილას, რომელსაც ჰქვია გეთსემანე, და უთხრა მათ: მანდ ისხედით, ვიდრე მივალ და ვილოცებ იქ."},"37":{"verse":37,"text":"თან წაიყვანა პეტრე და ზებედეს ორი ძე, და იწყო მწუხარება და ურვა."},"38":{"verse":38,"text":"მაშინ უთხრა მათ იესომ: მწუხარეა ჩემი სული, ვიდრე სიკვდილამდე; იყავით აქ და იფხიზლეთ ჩემთან ერთად."},"39":{"verse":39,"text":"ცოტაზე გაშორდა მათ, პირქვე დაემხო, ლოცულობდა და ამბობდა: მამაო ჩემო! თუკი შესაძლოა, ამცდეს ეს სასმისი; თუმცა არა როგორც მე მნებავს, არამედ - როგორც შენ."},"40":{"verse":40,"text":"მივიდა თავის მოწაფეებთან და მძინარენი ჰპოვა ისინი, და უთხრა პეტრეს: ასე, ერთ საათსაც ვერ შესძელით გეფხიზლათ ჩემთან ერთად?"},"41":{"verse":41,"text":"იფხიზლეთ და ილოცეთ, რათა არ შეხვიდეთ საცდუნებელში: სული მხნეა, მაგრამ ხორცია უძლური."},"42":{"verse":42,"text":"მეორედაც გაშორდა მათ, ლოცულობდა და ამბობდა: მამაო ჩემო! თუკი შეუძლებელია ამცდეს ეს სასმისი, რათა არ შევსვა იგი, დე, იყოს ნება შენი."},"43":{"verse":43,"text":"მივიდა და კვლავ მძინარენი ჰპოვა ისინი, რადგან თვალები დამძიმებოდათ."},"44":{"verse":44,"text":"მიატოვა ისინი, მესამედაც გაშორდა მათ, და კვლავ იგივე სიტყვები წარმოთქვა."},"45":{"verse":45,"text":"მერე მივიდა მოწაფეებთან და უთხრა მათ: კვლავინდებურად გძინავთ და განისვენებთ? აჰა, მოაწია დრომ, და ძე კაცისა მიეცემა ცოდვილთა ხელში."},"46":{"verse":46,"text":"ადექით, წავიდეთ: აჰა, მოგვიახლოვდა ჩემი გამცემი."},"47":{"verse":47,"text":"სიტყვა არ დაესრულებინა, რომ, აჰა, იუდა, ერთი თორმეტთაგანი, მოვიდა და მასთან ერთად დიდძალი ხალხი მახვილებითა და წათებით, მღვდელმთავართა და ხალხის უხუცესთაგან."},"48":{"verse":48,"text":"ხოლო მის გამცემს ნიშანი მიეცა მათთვის და ეთქვა: ვისაც მე ვეამბორები, ის არის: შეიპყარით იგი."},"49":{"verse":49,"text":"მსწრაფლ მიეახლა იესოს და უთხრა: გიხაროდეს, რაბი! და ეამბორა."},"50":{"verse":50,"text":"ხოლო იესომ უთხრა მას: მოყვასო, რისთვის მოსულხარ? მაშინ მისცვივდნენ, ხელი სტაცეს იესოს და შეიპყრეს იგი."},"51":{"verse":51,"text":"და აჰა, იესოს ერთმა თანამდგომმა ხელი გაიწოდა, მახვილი იშიშვლა, დაჰკრა მღვდელმთავრის მონას და ყური ჩამოათალა."},"52":{"verse":52,"text":"მაშინ იესომ უთხრა მას: ჩააგე მახვილი ქარქაშში, რადგანაც ყველა, ვინც აიღებს მახვილს, მახვილითვე დაიღუპება."},"53":{"verse":53,"text":"ან იქნებ გგონია, რომ არ შემიძლია შევევედრო მამას ჩემსას, და წარმომიდგენს ანგელოზთა თორმეტ ლეგიონს და უფრო მეტსაც."},"54":{"verse":54,"text":"როგორღა აღსრულდება წერილი, რომ ასე უნდა მოხდეს?"},"55":{"verse":55,"text":"მაშინ იესომ უთხრა ხალხს: როგორც ავაზაკს, მახვილებითა და წათებით მომიხტით შესაპყრობად; დღენიადაგ ტაძარში მჯდომი გასწავლიდით და არ შეგიპყრივართ მე."},"56":{"verse":56,"text":"ყოველივე ეს იქმნა, რათა აღსრულდეს დაწერილი წინასწარმეტყველთა მიერ. მაშინ ყველა მოწაფემ მიატოვა ის და გაიქცა."},"57":{"verse":57,"text":"ხოლო მათ შეიპყრეს იესო და მიიყვანეს იგი კაიაფა მღვდელმთავრისას, სადაც შეკრებილიყვნენ მწიგნობარნი და უხუცესნი."},"58":{"verse":58,"text":"პეტრე კი, მღვდელმთავრის ეზომდე შორიახლო მისდევდა მას: შევიდა შიგნით და მსახურებთან დაჯდა, რათა ეხილა დასასრული."},"59":{"verse":59,"text":"ხოლო მღვდელმთავარნი, უხუცესნი და მთელი სინედრიონი ცრუ მოწმობას ეძებდნენ იესოს წინააღმდეგ, რათა მოეკლათ იგი,"},"60":{"verse":60,"text":"მაგრამ ვერ იპოვეს, თუმცა ბევრი ცრუმოწმე იყო მოსული. ბოლოს მოვიდა ორი ცრუმოწმე,"},"61":{"verse":61,"text":"რომლებმაც თქვეს: ეს ამბობდა: შემიძლია დავანგრიო ღმრთის ტაძარი და სამ დღეში კვლავ ავაშენოო."},"62":{"verse":62,"text":"მაშინ წამოდგა მღვდელმთავარი და უთხრა მას: რატომ არაფერს იტყვი იმის პასუხად, რასაც ესენი მოწმობენ შენ წინააღმდეგ?"},"63":{"verse":63,"text":"მაგრამ იესო დუმდა, და მღვდელმთავარმა უთხრა მას: გაფიცებ ცოცხალ ღმერთს, გვითხარი, შენ ხარ თუ არა ქრისტე, ძე ღმრთისა?"},"64":{"verse":64,"text":"უთხრა იესომ: შენ სთქვი. მე კი ამასაც გეტყვით: ამიერიდან მალე იხილავთ ძეს კაცისას, მჯდომარეს ძალის მარჯვნივ და მომავალს ზეცის ღრუბლებით."},"65":{"verse":65,"text":"მაშინ მღვდელმთავარმა შემოიხია სამოსი და თქვა: მან ღმერთი ჰგმო; მაშ, რაღად გვინდა მოწმენი? ხომ მოისმინეთ ღვთისგმობა მისი?"},"66":{"verse":66,"text":"რას იტყვით? ხოლო მათ პასუხად თქვეს: სიკვდილის ღირსია."},"67":{"verse":67,"text":"მაშინ სახეში დაუწყეს ფურთხება და ცემა, სხვები კი სილას აწნავდნენ"},"68":{"verse":68,"text":"და ეუბნებოდნენ: გვიწინასწარმეტყველე, ქრისტე, ვინ დაგარტყა შენ?"},"69":{"verse":69,"text":"პეტრე კი გარეთ იჯდა, ეზოში. მიადგა ერთი მხევალი და უთხრა: შენც ხომ იესო გალილეველთან იყავი?"},"70":{"verse":70,"text":"ხოლო მან ყველას წინაშე უარყო და თქვა: არ ვიცი, რას ამბობ."},"71":{"verse":71,"text":"და როცა ჭიშკარში გამოდიოდა, მეორე მხევალმა დაინახა და იქვე მდგომთ უთხრა: ესეც იესო ნაზორეველთან იყო."},"72":{"verse":72,"text":"ისევ უარყო პეტრემ ფიცით: არ ვიცნობ იმ კაცსო."},"73":{"verse":73,"text":"ცოტა ხნის შემდეგ იქ მდგომნიც მივიდნენ და უთხრეს პეტრეს: ჭეშმარიტად შენც ერთი მათგანი ხარ, რადგანაც შენივე კილო გამხილებს."},"74":{"verse":74,"text":"მაშინ ის მოჰყვა წყევლას და ფიცს, რომ არ იცნობს იმ კაცს, და სწორედ ამ დროს იყივლა მამალმა."},"75":{"verse":75,"text":"გაახსენდა პეტრეს იესოს ნათქვამი: მამლის ყივილამდე სამჯერ უარმყოფო; გამოვიდა გარეთ და მწარედ ატირდა."}},"meta":{"connection":"kaOrth","book_number":470,"chapter_number":26,"previous_chapter":{"connection":"kaOrth","book_number":470,"chapter":25},"next_chapter":{"connection":"kaOrth","book_number":470,"chapter":27}}}