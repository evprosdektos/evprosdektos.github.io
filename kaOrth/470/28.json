{"chapter":{"1":{"verse":1,"text":"ხოლო შაბათის დამლევს, კვირის პირველი დღის განთიადისას, მოვიდა მარიამ მაგდალელი და მეორე მარიამიც სამარხის სანახავად."},"2":{"verse":2,"text":"და, აჰა, საშინლად იძრა მიწა, ვინაიდან უფლის ანგელოზი ჩამოეშვა ზეცით, მივიდა, სამარხის კარიდან გადააგორა ლოდი და ზედ ჩამოჯდა."},"3":{"verse":3,"text":"სახე მისი იყო როგორც ელვა და სამოსი მისი - სპეტაკი, როგორც თოვლი."},"4":{"verse":4,"text":"მისი შიშით შეძრწუნდნენ საფლავის მცველნი და მკვდრებს დაემგვანენ."},"5":{"verse":5,"text":"მიმართა ანგელოზმა ქალებს და უთხრა: ნუ გეშინიათ, ვიცი, რომ ჯვარცმულ იესოს ეძებთ."},"6":{"verse":6,"text":"აქ აღარ არის, არამედ აღდგა, როგორც თქვა: მოდით და იხილეთ ის ადგილი, სადაც ესვენა."},"7":{"verse":7,"text":"დაუყოვნებლივ წადით, და უთხარით მის მოწაფეებს, რომ მკვდრეთით აღდგა და წინ მიგიძღვით გალილეისკენ; იქ იხილავთ მას. აჰა, გითხარით თქვენ."},"8":{"verse":8,"text":"ხოლო ისინი მსწრაფლ გამოვიდნენ სამარხიდან, შიშითა და დიდი სიხარულით მირბოდნენ, რათა ეუწყებინათ მისი მოწაფეებისათვის."},"9":{"verse":9,"text":"და, აჰა, შემოხვდა მათ იესო და უთხრა: გიხაროდეთ! ხოლო ისინი მივიდნენ, მუხლებზე მოეხვივნენ და თაყვანი სცეს მას."},"10":{"verse":10,"text":"მაშინ უთხრა მათ იესომ: ნუ გეშინიათ; წადით, აუწყეთ ჩემს ძმებს, რომ გალილეას წავიდნენ და იქ მიხილავენ."},"11":{"verse":11,"text":"და როცა ისინი წავიდნენ, აჰა, ზოგიერთი დარაჯთაგანი ქალაქში შევიდა და მოახსენა მღვდელმთავრებს ყველაფერი, რაც მოხდა."},"12":{"verse":12,"text":"ხოლო ისინი შეიკრიბნენ უხუცესებთან ერთად, ბჭობა გამართეს, დიდძალი ფული მისცეს ჯარისკაცებს"},"13":{"verse":13,"text":"და უთხრეს: თქვით, რომ მისი მოწაფეები მოვიდნენ ღამით და, ვიდრე გეძინათ, მოიპარეს იგი."},"14":{"verse":14,"text":"და თუ ეს ხმა მიაღწევს მთავრამდე, ჩვენ დავარწმუნებთ მას და უსიამოვნებისაგან გიხსნით."},"15":{"verse":15,"text":"მათაც აიღეს ფული და ისე მოიქცნენ, როგორც დარიგებულნი იყვნენ. და გავრცელდა ეს ხმა იუდეველთა შორის დღევანდელ დღემდე."},"16":{"verse":16,"text":"ხოლო თერთმეტი მოწაფე გალილეას წავიდა, იმ მთაზე, იესომ რომ დაუთქვა მათ."},"17":{"verse":17,"text":"იხილეს იგი და თაყვანი სცეს; ხოლო ზოგიერთი შეეჭვდა."},"18":{"verse":18,"text":"მიუახლოვდა იესო და უთხრა მათ: მომეცა მე მთელი ხელმწიფება ცაზედაც და მიწაზედაც."},"19":{"verse":19,"text":"მაშ, წადით, დაიმოწაფეთ ყველა ხალხი და ნათელი ეცით მათ მამის და ძის და სული წმიდის სახელით;"},"20":{"verse":20,"text":"ასწავლეთ მათ დაიცვან ყველაფერი, რაც გამცნეთ; და, აჰა, მე თქვენთანა ვარ დღემუდამ ვიდრე ქვეყნის დასასრულამდე. ამინ."}},"meta":{"connection":"kaOrth","book_number":470,"chapter_number":28,"previous_chapter":{"connection":"kaOrth","book_number":470,"chapter":27},"next_chapter":{"connection":"kaOrth","book_number":480,"chapter":1}}}