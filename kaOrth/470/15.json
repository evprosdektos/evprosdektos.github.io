{"chapter":{"1":{"verse":1,"text":"მაშინ მივიდნენ იესოსთან იერუსალიმელი მწიგნობრები და ფარისევლები და უთხრეს:"},"2":{"verse":2,"text":"რატომ არღვევენ შენი მოწაფეები უხუცესთა ჩვეულებას? ვინაიდან ხელს არ იბანენ პურის ჭამისას."},"3":{"verse":3,"text":"ხოლო იესომ პასუხად მიუგო მათ: კი მაგრამ, თქვენ რატომღა არღვევთ ღმერთის მცნებას თქვენი ჩვეულებით?"},"4":{"verse":4,"text":"ვინაიდან ღმერთმა ბრძანა: პატივი ეცი მამას შენსას და დედას; და კიდევ: ვინც მამისა თუ დედის ძვირს იტყვის, სიკვდილით მოკვდეს."},"5":{"verse":5,"text":"ხოლო თქვენ ამბობთ: ყველა, ვინც ეტყვის თავის მამას ან დედას: ღმერთს ვწირავ იმას, რითაც შემეძლო შენ შეგწეოდი, -"},"6":{"verse":6,"text":"პატივს არა სცემს არც მამას და არც დედას; და ამრიგად, თქვენი ჩვეულებით არღვევთ ღმრთის მცნებას."},"7":{"verse":7,"text":"თვალთმაქცნო, მართლად იწინასწარმეტყველა თქვენთვის ესაიამ, რომელმაც თქვა:"},"8":{"verse":8,"text":"ეს ხალხი მადიდებს თავისი ბაგით, მაგრამ მისი გული შორსაა ჩემგან."},"9":{"verse":9,"text":"ამაოდ მადიდებენ, რადგან ასწავლიან ადამიანურ მოძღვრებებსა და მცნებებს."},"10":{"verse":10,"text":"მოუხმო ხალხს და უთხრა: ისმინეთ და შეიმეცნეთ:"},"11":{"verse":11,"text":"პირით შემავალი კი არ შებილწავს კაცს, არამედ პირიდან გამომავალია ის, რაც ბილწავს კაცს."},"12":{"verse":12,"text":"მაშინ მიუახლოვდნენ მისი მოწაფეები და უთხრეს: თუ იცი, რომ ფარისევლები ამ სიტყვის მოსმენით შეცდნენ?"},"13":{"verse":13,"text":"ხოლო მან პასუხად თქვა: ყოველი ნერგი, რომელიც არ დაურგავს ჩემს ზეციერ მამას, ძირფესვიანად აღმოიფხვრება."},"14":{"verse":14,"text":"მოეშვით მათ: ბრმები არიან და ბრმებისვე წინამძღოლნი; ხოლო თუ ბრმა წინ უძღვის ბრმას, ორივენი ორმოში ჩაცვივიან."},"15":{"verse":15,"text":"მიუგო პეტრემ და უთხრა მას: განგვიმარტე ეს იგავი."},"16":{"verse":16,"text":"ხოლო იესომ თქვა: ნუთუ თქვენც არა გაგეგებათ რა?"},"17":{"verse":17,"text":"ნუთუ არ გესმით, რომ ყველაფერი, რაც პირით შევა, მუცელს გაივლის და გარეთ გამოვა."},"18":{"verse":18,"text":"ხოლო პირით გამომავალი გულიდან გამოდის და სწორედ ის ბილწავს კაცს."},"19":{"verse":19,"text":"ვინაიდან გულიდან გამოვლენ: უკეთური ზრახვანი, კაცისკვლანი, მრუშობანი, სიძვანი, პარვანი, ცილისწამებანი, გმობანი;"},"20":{"verse":20,"text":"ესენი არიან კაცის შემბილწველნი, ხოლო ხელდაუბანლად ჭამა არ ბილწავს კაცს."},"21":{"verse":21,"text":"წამოვიდა იქიდან იესო, და მივიდა ტიროსისა და სიდონის მხარეს."},"22":{"verse":22,"text":"და აჰა, ერთი ქანაანელი ქალი, იმ საზღვრებიდან გამოსული, მიჰყვიროდა მას და ამბობდა: შემიწყალე მე, უფალო, დავითის ძეო: ჩემი ასული საშინლად იტანჯება ეშმაკისაგან."},"23":{"verse":23,"text":"ხოლო მან ხმა არ გასცა. მიადგნენ მისი მოწაფეები და სთხოვეს: გაუშვი ეგ, რადგანაც ჩვენ მოგვყვირის."},"24":{"verse":24,"text":"ხოლო მან პასუხად თქვა: სხვას როდი მოვვლენივარ, არამედ მხოლოდ ისრაელის სახლის დაღუპულ ცხვრებს."},"25":{"verse":25,"text":"ამასობაში ქალიც მოვიდა, თაყვანი სცა და უთხრა: უფალო, შემეწიე მე!"},"26":{"verse":26,"text":"ხოლო მან პასუხად თქვა: არ ვარგა, შვილებს წაართვა და ძაღლებს მიუგდო პური."},"27":{"verse":27,"text":"ქალმა კი უთხრა: დიახ, უფალო, მაგრამ ძაღლებიც ხომ ჭამენ პატრონის ტაბლიდან დაცვენილ ნასუფრალს."},"28":{"verse":28,"text":"მაშინ იესომ პასუხად მიუგო მას: ეჰა, ქალო! დიდია შენი რწმენა, და შენი სურვილისამებრ მოგეგოს შენ! და განიკურნა მისი ასული იმავე წამს."},"29":{"verse":29,"text":"წამოვიდა იქიდან იესო, მივიდა გალილეის ზღვის პირას, მთაზე ავიდა და იქ დაჯდა."},"30":{"verse":30,"text":"და მივიდა მასთან დიდძალი ხალხი, თან მოიყოლეს კოჭლნი, ბრმანი, ყრუნი, საპყარნი და სხვანიც მრავალნი, ფერხთით დაუსხეს იესოს და მანაც განკურნა ისინი;"},"31":{"verse":31,"text":"ასე რომ, უკვირდა ხალხს, როცა ხედავდა, რომ ლაპარაკობდნენ მუნჯნი, იკურნებოდნენ საპყარნი, დადიოდნენ კოჭლნი და ხედავდნენ ბრმანი: და ადიდებდნენ ისრაელის ღმერთს."},"32":{"verse":32,"text":"ხოლო იესომ მოუხმო თავის მოწაფეებს და უთხრა: მეცოდება ეს ხალხი, რადგან უკვე სამი დღეა ჩემთან არიან და არაფერი აქვთ საჭმელი. არ მინდა, უზმოდ გავუშვა ისინი, რათა არ დაუძლურდნენ გზაში."},"33":{"verse":33,"text":"უთხრეს მას მოწაფეებმა: სადა გვაქვს ამ უდაბნოში იმდენი პური, რომ მთელი ხალხი დავაპუროთ?"},"34":{"verse":34,"text":"ჰკითხა მათ იესომ: მაინც რამდენი პური გაქვთ? და მათ მიუგეს: შვიდი, და ცოტაოდენი თევზი."},"35":{"verse":35,"text":"მაშინ მიწაზე დასხდომა უბრძანა ხალხს."},"36":{"verse":36,"text":"აიღო შვიდი პური და თევზი, მადლი შესწირა, დატეხა და მისცა თავის მოწაფეებს, ხოლო მოწაფეებმა - ხალხს."},"37":{"verse":37,"text":"ყველამ ჭამა და გაძღა. და გაავსეს ნარჩენებით შვიდი კალათი."},"38":{"verse":38,"text":"ხოლო იყო მჭამელი ოთხი ათასი კაცი, ქალებისა და ბავშვების გარდა."},"39":{"verse":39,"text":"და გაისტუმრა ხალხი, თვითონ კი ნავში ჩაჯდა და მიადგა მაგდალას საზღვარს."}},"meta":{"connection":"kaOrth","book_number":470,"chapter_number":15,"previous_chapter":{"connection":"kaOrth","book_number":470,"chapter":14},"next_chapter":{"connection":"kaOrth","book_number":470,"chapter":16}}}