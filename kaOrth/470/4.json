{"chapter":{"1":{"verse":1,"text":"მაშინ იესო აყვანილ იქნა უდაბნოში სულის მიერ, ეშმაკისაგან საცდუნებლად."},"2":{"verse":2,"text":"და იმარხულა ორმოცი დღე და ორმოცი ღამე და ბოლოს მოშივდა."},"3":{"verse":3,"text":"მაშინ მიადგა მაცდური და უთხრა: თუ ძე ხარ ღმრთისა, თქვი, რომ ეს ქვები პურებად იქცნენ."},"4":{"verse":4,"text":"ხოლო იესომ მიუგო და უთხრა: დაწერილია: არა მხოლოდ პურით იცოცხლებს კაცი, არამედ ყოველი სიტყვით, რომელიც გამოდის ღმერთის პირიდან."},"5":{"verse":5,"text":"მაშინ ეშმაკმა წაიყვანა იგი წმიდა ქალაქში, დააყენა ტაძრის ქიმზე"},"6":{"verse":6,"text":"და უთხრა: თუ ძე ხარ ღვთისა, გადავარდი აქედან, რადგანაც დაწერილია: თავის ანგელოზებს უბრძანებს შენ გამო, და აგიტაცებენ ხელში, რათა არსად წამოჰკრა ქვას ფეხი შენი."},"7":{"verse":7,"text":"იესომ მიუგო: ესეც დაწერილია: არ გამოსცადო უფალი ღმერთი შენი."},"8":{"verse":8,"text":"კვლავ აიყვანა იგი ეშმაკმა ძალიან მაღალ მთაზე, და უჩვენა მას ქვეყნის ყველა სამეფო და დიდება მათი."},"9":{"verse":9,"text":"და უთხრა: ყოველივე ამას მოგცემ, თუ დაეცემი და თაყვანს მცემ მე."},"10":{"verse":10,"text":"მაშინ მიუგო მას იესომ: გამშორდი, სატანა, რადგანაც დაწერილია: უფალს ღმერთს შენსას თაყვანი ეცი და მხოლოდ მას ემსახურე."},"11":{"verse":11,"text":"მაშინ მიატოვა იგი ეშმაკმა, და აჰა, ანგელოზები მოვიდნენ და ემსახურებოდნენ მას."},"12":{"verse":12,"text":"ხოლო როდესაც გაიგო იესომ, იოანე შეუპყრიათო, გალილეას გაემართა."},"13":{"verse":13,"text":"მიატოვა ნაზარეთი, მივიდა და დაემკვიდრა ზღვისპირა კაპერნაუმს, ზაბულონის და ნეფთალემის მხარეს,"},"14":{"verse":14,"text":"რათა აღსრულდეს თქმული ესაია წინასწარმეტყველის მიერ, რომელიც ამბობს:"},"15":{"verse":15,"text":"ქვეყანა ზაბულონისა და ქვეყანა ნეფთალემისა, გზა ზღვისა იორდანეს გაღმა, გალილეა წარმართთა;"},"16":{"verse":16,"text":"ბნელში მსხდომარე ხალხმა იხილა ნათელი დიდი, და ქვეყნად და სიკვდილის ჩრდილში მსხდომთ გამოუბრწყინდა ნათელი."},"17":{"verse":17,"text":"შემდგომ ამისა, დაიწყო იესომ ქადაგება და ამბობდა: მოინანიეთ, ვინაიდან მოახლოვდა ცათა სასუფეველი."},"18":{"verse":18,"text":"და როცა გალილეის ზღვის პირას მიდიოდა იგი, დაინახა ორი ძმა: სიმონი, პეტრედ წოდებული, და მისი ძმა ანდრია, ბადეს რომ ისროდნენ ზღვაში, ვინაიდან მებადურები იყვნენ."},"19":{"verse":19,"text":"და უთხრა მათ: გამომყევით და კაცთა მებადურებად გაქცევთ."},"20":{"verse":20,"text":"მათაც მყისვე მიატოვეს ბადე და გაჰყვნენ მას."},"21":{"verse":21,"text":"იქიდან წამოსულმა დაინახა ორი სხვა ძმა: იაკობი ზებედესი და მისი ძმა იოანე, რომლებიც ზებედესთან, თავიანთ მამასთან ერთად ბადეს კემსავდნენ ნავში, და უხმო მათ."},"22":{"verse":22,"text":"მათაც მყისვე მიატოვეს თავიანთი ნავიც და მამაც, და გაჰყვნენ მას."},"23":{"verse":23,"text":"მიმოდიოდა იესო მთელ გალილეაში, ასწავლიდა მათს სინაგოგებში, ქადაგებდა სახარებას სასუფევლისას და კურნავდა ყოველგვარ სენსა და ყოველგვარ უძლურებას ხალხში."},"24":{"verse":24,"text":"და მოედო მისი ამბავი მთელ სირიას: მოჰყავდათ მასთან უძლურნი, სხვადასხვა სენითა და ჭირით სნეულნი, ეშმაკეულნი, მთვარეულნი და დავრდომილნი, და კურნავდა მათ."},"25":{"verse":25,"text":"და მისდევდა მას დიდძალი ხალხი გალილეიდან და ათქალაქიდან, იერუსალიმიდან, იუდეიდან და იორდანეს გაღმიდან."}},"meta":{"connection":"kaOrth","book_number":470,"chapter_number":4,"previous_chapter":{"connection":"kaOrth","book_number":470,"chapter":3},"next_chapter":{"connection":"kaOrth","book_number":470,"chapter":5}}}