{"chapter":{"1":{"verse":1,"text":"ვინაიდან მსგავსია ცათა სასუფეველი ოჯახის პატრონისა, რომელიც გამოვიდა დილაუთენია, რათა თავის ვენახში სამუშაოდ დაექირავებინა მუშები."},"2":{"verse":2,"text":"დღეში თითო დინარად გაურიგდა მათ და თავის ვენახში გაგზავნა ისინი."},"3":{"verse":3,"text":"მერე გამოვიდა დაახლოებით სამ საათზე, და დაინახა მოედანზე უქმად მდგომი სხვა მუშები."},"4":{"verse":4,"text":"და უთხრა მათ: წადით თქვენც ჩემს ვენახში, და რაც გერგებათ, მოგცემთ."},"5":{"verse":5,"text":"ისინიც წავიდნენ. და კვლავ გამოვიდა მეექვსე და მეცხრე საათს და ასევე მოიქცა."},"6":{"verse":6,"text":"ბოლოს, გამოვიდა ასე თერთმეტ საათზე, დაინახა უქმად მდგომი სხვა მუშები, და უთხრა მათ: რატომ დგახართ მთელი დღე ასე უქმად?"},"7":{"verse":7,"text":"მათ უთხრეს: იმიტომ, რომ არავინ დაგვიქირავა, ხოლო მან თქვა: წადით თქვენც ჩემს ვენახში, და რაც გერგებათ, მოგცემთ."},"8":{"verse":8,"text":"რომ მოსაღამოვდა, ვენახის პატრონმა თავის მოურავს უთხრა: დაუძახე მუშებს და მიეცი საზღაური, უკანასკნელთაგან მოყოლებული პირველებამდე."},"9":{"verse":9,"text":"მოვიდნენ თერთმეტზე დაქირავებულნი, და მიიღეს თითო დინარი."},"10":{"verse":10,"text":"მოვიდნენ პირველნიც და ეგონათ, უფრო მეტი მოგვიწევსო, მაგრამ მათაც თითო დინარი მიიღეს."},"11":{"verse":11,"text":"და როცა მიიღეს, ყვედრება დაუწყეს ვენახის პატრონს"},"12":{"verse":12,"text":"და თქვეს: ეს უკანასკნელნი მხოლოდ ერთ საათს მუშაობდნენ და ჩვენ კი გაგვითანაბრე, რომელთაც ვიტვირთეთ სიმძიმე დღისა და სიცხე."},"13":{"verse":13,"text":"ხოლო მან პასუხად უთხრა ერთ მათგანს: მეგობარო, უსამართლოდ არ მოგქცევივარ: განა ერთ დინარად არ მომირიგდი?"},"14":{"verse":14,"text":"მიიღე შენი და წადი: მე მინდა, ამ უკანასკნელსაც იგივე მივცე, რაც შენ."},"15":{"verse":15,"text":"იქნებ ნება არა მაქვს, როგორც მსურს, ისე მოვექცე ჩემსას? ან იქნებ შენი თვალია უკეთური, იმიტომ, რომ მე ვარ კეთილი?"},"16":{"verse":16,"text":"ასე იქნებიან უკანასკნელნი - პირველნი, და პირველნი - უკანასკნელნი, ვინაიდან მრავალნი არიან ხმობილნი და მცირედნი - რჩეულნი."},"17":{"verse":17,"text":"და როცა ადიოდა იერუსალიმს, იესომ ცალკე გაიხმო გზაში თავისი თორმეტი მოწაფე და უთხრა მათ:"},"18":{"verse":18,"text":"აჰა, ავდივართ იერუსალიმს, და ძე კაცისა მიეცემა მღვდელმთავრებსა და მწიგნობრებს, და მიუსჯიან მას სიკვდილს;"},"19":{"verse":19,"text":"და საგინებლად, საგვემად და ჯვარზე საცმელად მისცემენ მას წარმართთ: და აღდგება მესამე დღეს."},"20":{"verse":20,"text":"მაშინ ზებედეს ძეთა დედა თავისი ვაჟებითურთ მიეახლა მას, თაყვანს სცემდა და რაღაცას ევედრებოდა."},"21":{"verse":21,"text":"მან უთხრა: რა გსურს? ხოლო ქალმა მიუგო მას: თქვი, რომ ეს ჩემი ორი ძე შენს სასუფეველში ერთი შენ მარჯვნივ, მეორე კი შენ მარცხნივ დაჯდეს."},"22":{"verse":22,"text":"იესომ პასუხად თქვა: არ იცით, რას ითხოვთ. შეგიძლიათ შესვათ სასმისი, რომელიც მე უნდა შევსვა? მათ თქვეს: შეგვიძლია."},"23":{"verse":23,"text":"ხოლო იესომ უთხრა მათ: ჩემს სასმისს შესვამთ, მაგრამ მე როდი მომეცა, თუ ვინ დაჯდება ჩემ მარჯვნივ და მარცხნივ, არამედ ვისთვისაც ეს გამზადებულია ჩემი მამის მიერ."},"24":{"verse":24,"text":"ამის მოსმენისას ათი მოწაფე რისხვით აღივსო ორივე ძმის მიმართ."},"25":{"verse":25,"text":"ხოლო იესომ მიიხმო ისინი და უთხრა: თქვენ იცით, რომ ხალხთა მთავარნი მბრძანებლობენ მათზე, და დიდებულნი განაგებენ მათ."},"26":{"verse":26,"text":"ხოლო თქვენ შორის ნუ იქნება ასე, არამედ ვინც თქვენში მოისურვებს უფროსობას, თქვენს მსახურად იქცეს."},"27":{"verse":27,"text":"და ვინც თქვენ შორის მოისურვებს პირველობას, თქვენს მონად იქცეს."},"28":{"verse":28,"text":"რადგან ძე კაცისა იმისთვის კი არ მოვიდა, რომ სხვები იმსახუროს, არამედ რათა სხვებს ემსახუროს და მრავალთა სახსნელად მისცეს თავისი სული."},"29":{"verse":29,"text":"როდესაც გამოვიდნენ იერიხონიდან, მისდევდა მას დიდძალი ხალხი."},"30":{"verse":30,"text":"და აჰა, ორი ბრმა იჯდა გზის პირას, და როდესაც გაიგონეს, იესო მოდისო, აყვირდნენ და თქვეს: შეგვიწყალე ჩვენ, უფალო, დავითის ძეო!"},"31":{"verse":31,"text":"ხოლო ხალხი ტუქსავდა მათ და აჩუმებდა. ისინი კი უფრო ხმამაღლა ყვიროდნენ: შეგვიწყალე ჩვენ, უფალო, დავითის ძეო!"},"32":{"verse":32,"text":"იესო შეჩერდა, მიიხმო ისინი და უთხრა: რას მოითხოვთ ჩემგან?"},"33":{"verse":33,"text":"მათ მიუგეს: თვალის ახელას, უფალო."},"34":{"verse":34,"text":"შეებრალა ისინი იესოს და შეეხო მათ თვალებს; იმ წამსვე აეხილათ თვალი და გაჰყვნენ მას."}},"meta":{"connection":"kaOrth","book_number":470,"chapter_number":20,"previous_chapter":{"connection":"kaOrth","book_number":470,"chapter":19},"next_chapter":{"connection":"kaOrth","book_number":470,"chapter":21}}}