{"chapter":{"1":{"verse":1,"text":"ფსალმუნი. გალობა შაბათის დღისათვის. კარგია ვადიდოთ უფალი და გუგალობოთ შენს სახელს, უზენაესო!"},"2":{"verse":2,"text":"გაუწყოთ დილდილობით შენი წყალობა და ჭეშმარიტება შენი ღამღამობით."},"3":{"verse":3,"text":"ათსიმიანზე და ჩანგზე, გალობით - ქნარზე."},"4":{"verse":4,"text":"რაკი გამამხიარულე, უფალო, შენი ნამოქმედარით, შენთა ხელთა ნასაქმარს ვუგალობებ."},"5":{"verse":5,"text":"რაოდენ დიდია შენი საქმეები, უფალო, ფრიად ღრმაა შენი ზრახვები."},"6":{"verse":6,"text":"უგუნური კაცი ვერ შეიცნობს და უმეცარი ვერ გაიგებს ამას,"},"7":{"verse":7,"text":"როცა ბოროტნი აყვავდებიან ბალახივით და აღორძინდება ყველა - მოქმედი სიმრუდისა, რომ დაიღუპონ საუკუნოდ."},"8":{"verse":8,"text":"ხოლო შენ მაღალი ხარ მარადჟამს, უფალო!"},"9":{"verse":9,"text":"რადგანაც, აგერ, შენი მტრები, უფალო, რადგანაც, აგერ, შენი მტრები იღუპებიან, განიბნევიან ყველანი - სიმრუდის მოქმედნი."},"10":{"verse":10,"text":"მოამაღლებ რქას ჩემსას მარტორქის რქისებრ, ცხებული ვარ ხასხასა ზეთით."},"11":{"verse":11,"text":"უჭვრეტს ჩემი თვალი ჩემს მტრებს, ჩემ წინააღმდეგ აღმდგარ ბოროტმოქმედებზე გაიგონებენ ჩემი ყურები."},"12":{"verse":12,"text":"წმიდანი ფინიკივით გაიფურჩქნება, ლიბანის კედარივით წამოიმართება."},"13":{"verse":13,"text":"უფლის სახლში დარგულნი, ჩვენი ღმერთის ეზოებში აყვავდებიან;"},"14":{"verse":14,"text":"სიბერეშიც გამოიღებენ ნაყოფს - წვნიანსა და ხასხასას."},"15":{"verse":15,"text":"რათა განვაცხადო, რომ მართალია უფალი, ჩემი საყრდენი, და არ არის მასში უსამართლობა."}},"meta":{"connection":"kaOrth","book_number":230,"chapter_number":91,"previous_chapter":{"connection":"kaOrth","book_number":230,"chapter":90},"next_chapter":{"connection":"kaOrth","book_number":230,"chapter":92}}}