{"chapter":{"1":{"verse":1,"text":"ადიდეთ უფალი. ქებით შემოსეთ უფალი, რადგან კეთილია, რადგან მარადიულია წყალობა მისი."},"2":{"verse":2,"text":"ვის ძალუძს გამოთქვას უფლის სიძლიერე, სასმენელ-ქმნას მისი ქება-დიდება?"},"3":{"verse":3,"text":"ნეტარ არიან სამართლის დამცველნი და სიმართლის მოქმედნი ყოველ ჟამს."},"4":{"verse":4,"text":"გამიხსენე, უფალო, შენი ხალხისადმი კეთილგანწყობილებისას, მომხედე შენმიერი შეწევნით."},"5":{"verse":5,"text":"რათა ვიხილო სიკეთე შენთა რჩეულთა, გავიხარო შენი ხალხის სიხარულით, დავიქადო შენს სამკვიდროსთან ერთად."},"6":{"verse":6,"text":"შევცოდეთ ჩვენს მამებთან ერთად, სიმრუდე და ბოროტება ჩავიდინეთ."},"7":{"verse":7,"text":"ჩვენმა მამებმა ეგვიპტეში ვერ შეიგნეს შენი სასწაულები, არ გაიხსენეს შენი მრავალი წყალობა და გაგიურჩდნენ ზღვაზე, მეწამულ ზღვაზე."},"8":{"verse":8,"text":"მაგრამ მან იხსნა თავისი სახელის გულისათვის, რათა გაეგოთ ძლიერება მისი."},"9":{"verse":9,"text":"და შეუტია მეწამულ ზღვას და დაშრა, და წაიყვანა ისინი უფსკრულებში, როგორც უდაბნოში."},"10":{"verse":10,"text":"და იხსნა მოძულის ხელიდან და გადაარჩინა მტრის ხელიდან."},"11":{"verse":11,"text":"წყალმა დაფარა მათი მტრები, ერთი მათგანიც არ გადარჩენილა."},"12":{"verse":12,"text":"და ირწმუნეს სიტყვანი მისნი, იმღერეს მისი ქება."},"13":{"verse":13,"text":"აჩქარდნენ, დაივიწყეს საქმენი მისნი, არ დაელოდნენ მის რჩევას."},"14":{"verse":14,"text":"და აჰყვნენ გულისთქმას უდაბნოში და გამოსცადეს ღმერთი უკაცრიელ ადგილას."},"15":{"verse":15,"text":"და შეუსრულა თხოვნა მათი და მოუვლინა სიმჭლევე მათ სულებს."},"16":{"verse":16,"text":"და შური აღეძრათ მოსეს მიმართ ბანაკში, უფლის წმიდანის აარონის მიმართ."},"17":{"verse":17,"text":"გაიპო მიწა და ჩაყლაპა დათანი, და დაფარა ხროვა აბირამისა."},"18":{"verse":18,"text":"და მოედო ცეცხლი მათ ხროვას, ალი მოეკიდა ბოროტებს."},"19":{"verse":19,"text":"გააკეთეს ხბო ხორებთან და თაყვანი სცეს კერპებს."},"20":{"verse":20,"text":"და გაცვალეს თავიანთი დიდება ბალახის მძოველ ხარის გამოსახულებაში."},"21":{"verse":21,"text":"დაივიწყეს ღმერთი, თავიანთი მხსნელი, დიდთა მოქმედი ეგვიპტეში."},"22":{"verse":22,"text":"საოცრებანი ხამის ქვეყანაში, საშინელებანი მეწამულ ზღვაზე."},"23":{"verse":23,"text":"დათქმული ჰქონდა მათი მოსპობა, რომ მოსე, მისი რჩეული, არ დამდგარიყო ნაპრალთან მის წინაშე, რათა გაებრუნებინა რისხვა მისი, და აღარ მოესრა ისინი."},"24":{"verse":24,"text":"მათ დაიწუნეს ქვეყანა სასურველი, აღარ ირწმუნეს ნათქვამი მისი."},"25":{"verse":25,"text":"დრტვინავდნენ თავიანთ ბანაკებში, არ უსმენდნენ უფლის ხმას."},"26":{"verse":26,"text":"მაშინ ზეაღმართა თავისი ხელი, რომ დაეხოცა ისინი უდაბნოში;"},"27":{"verse":27,"text":"და გაეფანტა მათი ნაშიერი ხალხებში და განებნია ისინი ქვეყნებში."},"28":{"verse":28,"text":"დაუკავშირდნენ ბაყალ-ფეღორს და ჭამეს მკვდართა შესაწირავი."},"29":{"verse":29,"text":"განარისხეს თავიანთი მოქმედებით და თავს დაატყდათ მომსრველი სენი."},"30":{"verse":30,"text":"წამოდგა ფინხასი და ილოცა, და შეჩერდა მომსრველი სენი."},"31":{"verse":31,"text":"ჩაეთვალა მას მოწყალებად თაობიდან თაობამდე, სამარადჟამოდ."},"32":{"verse":32,"text":"გააჯავრეს მერიბის წყალზე და დაისაჯა მოსე მათ გამო."},"33":{"verse":33,"text":"რადგანაც სული გაუმწარეს და გამოთქვა თავისი ბაგეებით."},"34":{"verse":34,"text":"არ მოსპეს ხალხები, უფალმა რომ უთხრა მათ."},"35":{"verse":35,"text":"აირივნენ ხალხებში და შეისწავლეს მათი საქმეები."},"36":{"verse":36,"text":"ემსახურებოდნენ მათ კერპებს, რომლებიც მახედ გადიქცნენ მათთვის."},"37":{"verse":37,"text":"შესწირეს თავიანთი ძენი და ასულნი ეშმაკებს."},"38":{"verse":38,"text":"დაღვარეს სისხლი უცოდველი, თავიანთ ძეთა და ასულთა სისხლი, რომელიც შესწირეს ქანაანის კერპებს, და შეირყვნა ქვეყანა სისხლით."},"39":{"verse":39,"text":"შეიბილწნენ თავიანთი საქმეებით და იმრუშეს თავიანთი მოქმედებით."},"40":{"verse":40,"text":"მაშინ აღეგზნო რისხვა უფლისა თავის ხალხზე და შესძაგდა მას სამკვიდრო თვისი."},"41":{"verse":41,"text":"და ხელში ჩაუგდო ისინი ხალხებს და გაბატონდნენ მათზე მოძულენი მათი."},"42":{"verse":42,"text":"ავიწროებდნენ მათ მტრები და მოიდრიკნენ მათ ხელქვეით."},"43":{"verse":43,"text":"მრავალგზის იხსნა ისინი, მაგრამ ისინი აბრაზებდნენ საკუთარი ზრახვებით და მდაბლდებოდნენ ბრალით."},"44":{"verse":44,"text":"იხილა მათი გაჭირვება, როცა მოისმინა მათი ღაღადისი."},"45":{"verse":45,"text":"გაუხსენა აღთქმა თავისი და ანუგეშა თავისი მრავალმოწყალეობით."},"46":{"verse":46,"text":"აღვიძებდა მათდამი თანაგრძნობას ყველა მათი დამტყვევებლის წინაშე."},"47":{"verse":47,"text":"გვიხსენი, უფალო, ღმერთო ჩვენო, და გამოგვკრიბე ხალხთაგან, რათა ვადიდოთ შენი წმიდა სახელი, ვიამაყოთ შენი ქება-დიდებით."},"48":{"verse":48,"text":"კურთხეულ არს უფალი, ღმერთი ისრაელისა, ამიერიდან და უკუნისამდე! და თქვას მთელმა ხალხმა: ამინ! ადიდეთ უფალი!"}},"meta":{"connection":"kaOrth","book_number":230,"chapter_number":105,"previous_chapter":{"connection":"kaOrth","book_number":230,"chapter":104},"next_chapter":{"connection":"kaOrth","book_number":230,"chapter":106}}}