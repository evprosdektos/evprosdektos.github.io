{"chapter":{"1":{"verse":1,"text":"გუნდისლოტბარს. უფლის მორჩილი დავითისა, რომელმაც წარმოთქვა უფლის მიმართ სიტყვები ამ გალობისა იმ დღეს, როცა უფალმა გადაარჩინა ყველა თავისი მტრის ხელთაგან და საულის ხელთაგან."},"2":{"verse":2,"text":"და თქვა: შეგიყვარებ, უფალო, სიმტკიცევ ჩემო."},"3":{"verse":3,"text":"უფალო, კლდევ და სიმაგრევ ჩემო და მხსნელო ჩემო, ღმერთო ჩემო, - ჩემი კლდე ხარ, თავშესაფარი. ფარო ჩემო და დამხმარეო, საყრდენო ჩემო."},"4":{"verse":4,"text":"ქებულია, ვიძახი, უფალი, და მტრებისაგან გადამარჩენს."},"5":{"verse":5,"text":"გარს შემომერტყა სიკვდილის ხვია და შემაძრწუნეს ნაკადებმა უკუღმართებმა."},"6":{"verse":6,"text":"შუა მოვექეც ბორკილებში ჯოჯოხეთისა და წინ სიკვდილის ხაფანგები გადამეღობა."},"7":{"verse":7,"text":"გაჭირვებაში ვუხმობდი უფალს და ღმერთსა ჩემსა მოვუწოდებდი. ისმინა ხმა ჩემი თავისი სამხილიდან და მისწვდა მის ყურს ჩემი ღაღადი."},"8":{"verse":8,"text":"შეძრწუნდა და შეირყა დედამიწა, შეკრთნენ მთათა ფუძენი; შეძრწუნდნენ, რადგან განრისხდა იგი."},"9":{"verse":9,"text":"აღმოხდა კვამლი მისი რისხვისა, ცეცხლი მომსვრელი მის ბაგეთაგან, ნაკვერჩხლები აღმოენთნენ მისგან."},"10":{"verse":10,"text":"დახარა ცანი და გარდმოვიდა, და მის ფეხთა ქვეშ - ნისლი უკუნი."},"11":{"verse":11,"text":"ქერუბიმებზე ამხედრდა და გაფრინდა, და გაეშურა ქარის ფრთებით."},"12":{"verse":12,"text":"წყვდიადი თავის საფარად აქცია, გარემო მისი - საბურველად, მძიმე ღრუბლები, სიბნელე წყლისა."},"13":{"verse":13,"text":"მისი პირის ბრწყინვალებით გაიფანტნენ ღრუბლები, სეტყვა და ნაკვერჩხლები."},"14":{"verse":14,"text":"და დაიგრგვინა უფალმა ზეცაში, და ზეციერმა გამოსცა ხმა თავისი სეტყვით და ნაკვერჩხლებით."},"15":{"verse":15,"text":"გაუშვა ისრები და მიმოფანტა, ელვანი მრავალნი - და განაბნია."},"16":{"verse":16,"text":"და გამოჩნდნენ წყარონი წყალთა და გაშიშვლდნენ ფუძენი სამყაროსი შენს მრისხანე დაძახილზე, უფალო, შენი პირის ქარის ქროლვაზე."},"17":{"verse":17,"text":"გამომიწოდა სიმაღლიდან, ამომიყვანა. მრავალ წყალთაგან გამომიხსნა."},"18":{"verse":18,"text":"დამიხსნა ძლიერი მტრისაგან და მოძულეთაგან ჩემთა, ჩემზე ძლიერნი რომ იყვნენ."},"19":{"verse":19,"text":"აღდგნენ ჩემ წინააღმდეგ ჩემი გაჭირვების ჟამს, და უფალი იყო ჩემი საყრდენი."},"20":{"verse":20,"text":"გამომიყვანა გაშლილ სივრცეზე, მიშველა, რადგან ვუყვარვარ მე."},"21":{"verse":21,"text":"მიზღო უფალმა ჩემი სიმართლით, ჩემთა ხელთა სიწმიდის კვალობაზე დამაჯილდოვა."},"22":{"verse":22,"text":"ვინაიდან მივყვებოდი უფლის გზებს და არ ვცოდავდი ღმერთის წინაშე;"},"23":{"verse":23,"text":"ვინაიდან ჩემს თვალწინაა ყველა მისი მცნება და მისი კანონებიდან არ გადამიხვევია."},"24":{"verse":24,"text":"უცოდველი ვიყავი მის წინაშე და თავს ვიცავდი შეცოდებისგან."},"25":{"verse":25,"text":"და მომიზღო უფალმა ჩემი სიმართლით, ჩემთა ხელთა სიწმიდის კვალობაზე მის თვალთა წინაშე."},"26":{"verse":26,"text":"გულმოწყალეს წყალობით ექცევი, გულმართალს - გულმართლად."},"27":{"verse":27,"text":"ჭეშმარიტს ჭეშმარიტად ექცევი, უკუღმართს - უკუღმართად;"},"28":{"verse":28,"text":"რადგან საწყალ ხალხს იხსნი და მედიდურ თვალებს ამდაბლებ."},"29":{"verse":29,"text":"ამიტომ ანთებ ჩემს ლამპარს, უფალო; ჩემი ღმერთი სინათლედ მიქცევს სიბნელეს."},"30":{"verse":30,"text":"შენით ვამარცხებ ლაშქარს და ჩემი ღმერთის შეწევნით გადავევლები გალავანს."},"31":{"verse":31,"text":"უმწიკვლოა გზა ღმერთისა, ხალასია სიტყვა უფლისა; ფარია იგი ყველასათვის, ვინც მას მიენდობა."},"32":{"verse":32,"text":"რადგან ვინ არის ღმერთი, გარდა უფლისა? ანდა ვინ არის ბურჯი, გარდა ჩვენი ღმერთისა?"},"33":{"verse":33,"text":"ღმერთი მიმატებს ძალას და სწორ გზას მაძლევს."},"34":{"verse":34,"text":"ჩემს ფეხებს ირმისას ამსგავსებს და ჩემს სიმაღლეებზე მაყენებს."},"35":{"verse":35,"text":"ომს ასწავლის ჩემს ხელებს და რვალის მშვილდს ადრეკინებს ჩემს მკლავებს."},"36":{"verse":36,"text":"მომეცი ფარი შენი ხსნისა და შემეწიე შენი მარჯვენით. და განმადიდე შენი წყალობით."},"37":{"verse":37,"text":"გამიფართოვე ნაბიჯი ჩემს ქვეშ და ჩემი კანჭები აღარ წაბორძიკებულან."},"38":{"verse":38,"text":"დავედევნები ჩემს მტრებს და წამოვეწევი და არ დავბრუნდები, ვიდრე არ მოვსპობ."},"39":{"verse":39,"text":"დავამარცხებ და წამოდგომას ვეღარ შეძლებენ, ჩემთა ფეხთა ქვეშ განირთხმებიან."},"40":{"verse":40,"text":"და შენ შთამბერე ძალა საომრად, მოდრიკე ჩემზე აღმდგარნი ჩემს ფეხქვეშ."},"41":{"verse":41,"text":"ჩემს მტრებს ზურგი შენ აბრუნებინე ჩემგან და მე ამოვწყვეტ ჩემს მოძულეებს."},"42":{"verse":42,"text":"იღაღადებენ და მშველელი არ ეყოლებათ, უფლის მიმართ - და არ უპასუხებს."},"43":{"verse":43,"text":"გავაცამტვერებ, როგორც ქარი მტვერს, გავთელავ, როგორც ტალახს ქუჩაში."},"44":{"verse":44,"text":"მიხსენი ხალხის დავისაგან, დამაყენე ერთა უფროსად, ხალხი, რომელსაც არ ვიცნობდი, მემსახუროს მე."},"45":{"verse":45,"text":"ყურის მოკვრითაც მორჩილნი გახდებიან ჩემ წინაშე, უცხო ტომები პირფერულად მომეპყრობიან."},"46":{"verse":46,"text":"უცხო ტომები გაილევიან და ათრთოლდებიან თავიანთ სიმაგრეებში."},"47":{"verse":47,"text":"უკვდავია უფალი და დიდებულია სიმაგრე ჩემი! და ამაღლდება ღმერთი - ჩემი მშველელი."},"48":{"verse":48,"text":"ღმერთი, რომელიც შურს იძიებს ჩემთვის და მიმორჩილებს ერებს."},"49":{"verse":49,"text":"ჩემო მხსნელო მტრებისაგან! შენ ამამაღლე მათზე, ვინც აღმდგარია ჩემ წინააღმდეგ! და უკეთური კაცისაგან მიხსენი. ამისთვის გადიდებ ერებში, უფალო, და შენს სახელს ვუგალობებ."},"50":{"verse":50,"text":"ამრავლებს შველას მეფისათვის და წყალობას თავისი ცხებულისთვის - დავითისა და მისი მოდგმისთვის უკუნითი უკუნისამდე."}},"meta":{"connection":"kaOrth","book_number":230,"chapter_number":17,"previous_chapter":{"connection":"kaOrth","book_number":230,"chapter":16},"next_chapter":{"connection":"kaOrth","book_number":230,"chapter":18}}}