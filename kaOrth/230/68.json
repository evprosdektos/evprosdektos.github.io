{"chapter":{"1":{"verse":1,"text":"გუნდის ლოტბარს. შოშანის საკრავზე, დავითის ფსალმუნი. მიხსენი, ღმერთო, რადგან სულამდე მოვიდა წყალი."},"2":{"verse":2,"text":"ჩავიძირე გაუვალ ლაფში და არ არსებობს დასადგომი; შევედი წყლის სიღრმეში და სწრაფმა დინებამ წამიღო."},"3":{"verse":3,"text":"მოვიქანცე ღაღადით, ყელი გამიშრა, თვალები ამომიღამდა ჩემი ღმერთის მოლოდინში."},"4":{"verse":4,"text":"ჩემი თავის ბალანზე მეტია ჩემი უმიზეზოდ მოძულენი; გაძლიერდნენ ჩემი მოსპობის მსურველნი, ჩემზე ტყუილ-უბრალოდ გადამტერებულნი; რაც არ წამირთმევია, ის უნდა დავუბრუნო."},"5":{"verse":5,"text":"ღმერთო, შენ უწყი ჩემი უვიცობა და ჩემი დანაშაული დაფარული არ არის შენგან."},"6":{"verse":6,"text":"ნუ შერცხვებიან ჩემ გამო შენი მოიმედენი, უფალო, ღმერთო ძალთა; ნუ გაწბილდებიან ჩემ გამო, ვინც შენ გეძებს, ღმერთო ისრაელისა."},"7":{"verse":7,"text":"რადგანაც შენი გულისათვის მივიღე ლანძღვა, სირცხვილმა დაფარა ჩემი სახე."},"8":{"verse":8,"text":"შორეული გავხდი ჩემი ძმებისათვის და უცხო - დედაჩემის შვილთათვის."},"9":{"verse":9,"text":"რადგან შენი სახელის შურმა დამღრღნა მე და შენთა მლანძღველთა ლანძღვა დამატყდა თავს."},"10":{"verse":10,"text":"და ვტირი ჩემი სულის მარხვით, და მათი სალანძღავი გავხდი."},"11":{"verse":11,"text":"და ჩავიცვი სამოსად ძაძა და იგავად ვიქეცი მათთვის."},"12":{"verse":12,"text":"ჩემზე ლაპარაკობენ კარიბჭესთან მსხდომნი და მღერიან ღვინის მსმელნი."},"13":{"verse":13,"text":"და მე ვლოცულობ შენ მიმართ, უფალო, სასურველ დროს; ღმერთო, შენი დიდი წყალობით მიპასუხე შენი შველის ჭეშმარიტებით."},"14":{"verse":14,"text":"მიხსენი ლაფისგან და არ დავინთქა, გადამარჩინე ჩემთა მოძულეთა და წყლის სიღრმეთაგან."},"15":{"verse":15,"text":"ნუ გამიტაცებს წყლის ტალღა და ნუ ჩამყლაპავს მორევი და ნუ შეიკრავს ჩემზე პირს ჭა."},"16":{"verse":16,"text":"მიპასუხე, უფალო, რადგან კარგია შენი წყალობა; შენი დიდი სიბრალულით გადმომხედე."},"17":{"verse":17,"text":"ნუ დაფარავ სახეს შენი მორჩილისგან, რადგან მიჭირს; სწრაფად მიპასუხე."},"18":{"verse":18,"text":"მოუახლოვდი ჩემს სულს, გადაარჩინე; ჩემი მტრების ჯიბრით მიხსენი."},"19":{"verse":19,"text":"შენ იცი ჩემი გალანძღვა, ჩემი გაწბილება და ჩემი შერცხვენა; შენს თვალწინ არიან ჩემი მტრები."},"20":{"verse":20,"text":"დამცირებამ დაამსხვრია ჩემი გული და ქანცი გამიწყდა; ველოდი თანამგრძნობლებს და არავინ იყო, მანუგეშებელს და - ვერ ვპოვე."},"21":{"verse":21,"text":"და აურიეს ჩემს საჭმელში ძირმწარე და წყურვილის დროს მასვეს ძმარი."},"22":{"verse":22,"text":"იყოს მათი ტაბლა მათთვის ხაფანგად და სიმშვიდის ჟამს - მახედ."},"23":{"verse":23,"text":"დაბნელდეს თვალნი მათნი და წელი მათი სამუდამოდ მოადუნე."},"24":{"verse":24,"text":"გადმოაფრქვიე მათზე შენი მრისხანება და შენი რისხვის ალი ეწიოთ მათ."},"25":{"verse":25,"text":"სამკვიდრებელი მათი გაპარტახდეს, მათ კარვებში არ იყოს მკვიდრი."},"26":{"verse":26,"text":"ვინაიდან, ვინც შენ გვემე, დევნიან, და შენს გვემილთა სატკივარს ამრავლებენ."},"27":{"verse":27,"text":"დაურთე ცოდვა მათს ცოდვას და ნუმც შეაღწევენ შენს სიმართლეში."},"28":{"verse":28,"text":"ამოიშალონ ცოცხალთა წიგნიდან და წმიდანებთან ნუ ჩაიწერებიან."},"29":{"verse":29,"text":"ხოლო მე ღარიბი და დავრდომილი ვარ. შენმა შველამ, ღმერთო, დამიფაროს მე."},"30":{"verse":30,"text":"ვაქებ ღმერთის სახელს; გალობით განვადიდებ, მადლიერებით."},"31":{"verse":31,"text":"და უფრო მოეწონება ეს უფალს, ვიდრე ხარი, მოზვერი რქიანი და ჩლიქიანი."},"32":{"verse":32,"text":"რადგან მოუსმენს ღატაკებს უფალი და თავის ტყვეებს არ უგულებელყოფს."},"33":{"verse":33,"text":"ნახავენ მოკრძალებულნი, გაიხარებენ და გაცოცხლდება გული თქვენი, მაძიებელნო ღმერთისა."},"34":{"verse":34,"text":"განადიდებენ მას ცა და დედამიწა, ზღვები და ყოველი, მათში მოძრავი."},"35":{"verse":35,"text":"რადგანაც ღმერთი დაიხსნის სიონს და ააშენებს იუდას ქალაქებს, და დასახლდებიან იქ და დაიმკვიდრებენ."},"36":{"verse":36,"text":"მის მორჩილთა შთამომავლობა დაეუფლება მას და მისი სახელის მოყვარულნი დაბინავდებიან მასში."}},"meta":{"connection":"kaOrth","book_number":230,"chapter_number":68,"previous_chapter":{"connection":"kaOrth","book_number":230,"chapter":67},"next_chapter":{"connection":"kaOrth","book_number":230,"chapter":69}}}