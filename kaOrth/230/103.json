{"chapter":{"1":{"verse":1,"text":"აკურთხე, სულო ჩემო, უფალი; უფალო, ღმერთო ჩემო, დიდი ხარ ფრიად, სიმშვენიერით და ბრწყინვალებით ხარ შემოსილი."},"2":{"verse":2,"text":"გაკრავს სინათლე სამოსელივით, განგიფენია ცა ფარდასავით."},"3":{"verse":3,"text":"წყლებზე ააგო ზესართულები, მისი ღრუბლები გაიხადა ეტლად თავისთვის, მიმოდიოდა ქარის ფრთებზე."},"4":{"verse":4,"text":"რომელმან შეჰქმნა ანგელოზნი თვისნი ქარებად, მსახურნი თვისნი - ალად ცეცხლისა."},"5":{"verse":5,"text":"დააფუძნა დედამიწა თავის საძირკვლებზე, არ მოირყევა უკუნისამდე."},"6":{"verse":6,"text":"უფსკრულით, როგორც სამოსელით, დაფარე იგი; მთებზე დგას წყლები."},"7":{"verse":7,"text":"შენი შერისხვით მიიქცევიან, შენი ქუხილის ხმაზე ილტვიან."},"8":{"verse":8,"text":"ადიან მთებზე, ჩადიან ველებზე, იმ ადგილას, სადაც დაუფუძნე."},"9":{"verse":9,"text":"საზღვარი დადე - ვერ გადალახავენ, ვერც დაბრუდებიან დედამიწის დასაფარავად."},"10":{"verse":10,"text":"გაუშვი წყაროები ხევებში, რომ მთებს შორის იდინონ."},"11":{"verse":11,"text":"დალიოს ყოველმა მხეცმა ველისამ, მოიკლან კანჯრებმა წყურვილი."},"12":{"verse":12,"text":"მათზე ცის ფრინველნი დამკვიდრებულან, რტოთა შიგნიდან გამოსცემენ ხმას."},"13":{"verse":13,"text":"რწყავს მთებს თვისი ზესართულებიდან, შენთა საქმეთა ნაყოფით ძღება ქვეყანა."},"14":{"verse":14,"text":"აღმოაცენებ ბალახს პირუტყვისათვის და მცენარეულობას - ადამიანის სამსახურებლად, რათა გამოიღოს პური მიწისაგან."},"15":{"verse":15,"text":"და ღვინომ გაამხიარულოს გული კაცისა, გააბრწყინოს სახე საცხებელზე მეტად და პურმა შეამტკიცოს გული კაცისა."},"16":{"verse":16,"text":"გაძღნენ ხენი უფლისა და კედრები ლიბანისა, მან რომ დანერგა."},"17":{"verse":17,"text":"რომ იქ ჩიტებმა დაიდონ ბუდე: კვიპაროსები ყარყატის სახლია."},"18":{"verse":18,"text":"მთანი მაღალნი - ქურციკთათვის, კლდენი - კურდღელთა თავშესაფარი."},"19":{"verse":19,"text":"შეჰქმნა მთვარე ჟამთათვის, მზემ იცის თავისი დასავალი."},"20":{"verse":20,"text":"განავრცობ ბნელს და იქნება ღამე, მაშინ ამოძრავდებიან ყოველნი ნადირნი ტყისა."},"21":{"verse":21,"text":"ბოკვერნი ლომისა ბრდღვინავენ ნადავლისათვის და მოითხოვენ ღმერთისაგან თავიანთ საჭმელს."},"22":{"verse":22,"text":"ამობრწყინდება მზე - შეგროვდებიან და თავიანთ ბუნაგებში დაწვებიან."},"23":{"verse":23,"text":"გავა ადამიანი, რათა იშრომოს და იმუშაკოს მწუხრის ჟამამდე."},"24":{"verse":24,"text":"რაოდენ მრავალია საქმენი შენი, უფალო! ყოველივე სიბრძნით შეგიქმნია, სავსეა დედამიწა შენი მონაგარით."},"25":{"verse":25,"text":"ეს ზღვაა, დიდი და უკიდეგანო, იქ ქვეწარმავალია ურიცხვი, მხეცნი - მცირენი დიდებთან ერთად."},"26":{"verse":26,"text":"იქ ხომალდები დადიან, ლევიათანი - ეს შენ შეჰქმენი მასში გასართობად."},"27":{"verse":27,"text":"ყველა მათგანი შენგან მოელის საზრდოს მიცემას თავ-თავის დროზე."},"28":{"verse":28,"text":"მისცემ მათ - აიღებენ, გახსნი შენს ხელს - გაძღებიან სიკეთით."},"29":{"verse":29,"text":"დაფარავ შენს სახეს - შეძრწუნდებიან, სულს წაართმევ - დაიხოცებაან და თავიანთი მტვერს დაუბრუნდებიან."},"30":{"verse":30,"text":"გაუშვებ შენს სულს - წარმოიქმნებიან და განაახლებ პირს მიწისას."},"31":{"verse":31,"text":"იყოს დიდება უფლისა უკუნისამდე, იხარებდეს უფალი თავისი ნამოქმედარით."},"32":{"verse":32,"text":"დახედავს დედამიწას და ის აცახცახდება, შეეხება მთებს და აკვამლდებიან."},"33":{"verse":33,"text":"ვუგალობებ უფალს ჩემი სიცოცხლის განმავლობაში, ვუგალობებ ჩემს ღმერთს, ვიდრე ვარსებობ."},"34":{"verse":34,"text":"ეამოს მას ჩემი გალობა; მე გავიხარებ უფალში."},"35":{"verse":35,"text":"გაქრებიან ცოდვილნი ქვეყნიერებიდან და ბოროტნი აღარ იქნებიან; აკურთხე, სულო ჩემო, უფალი! ადიდეთ უფალი!"}},"meta":{"connection":"kaOrth","book_number":230,"chapter_number":103,"previous_chapter":{"connection":"kaOrth","book_number":230,"chapter":102},"next_chapter":{"connection":"kaOrth","book_number":230,"chapter":104}}}