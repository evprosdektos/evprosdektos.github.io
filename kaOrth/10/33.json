{"chapter":{"1":{"verse":1,"text":"გაიხედა იაკობმა და ხედავს, მოდის ესავი ოთხასი კაცით. გაუთავთავისა იაკობმა ბავშვები ლეას, რახელს და ორ მხევალს."},"2":{"verse":2,"text":"წინ დააყენა მხევლები და მათი ბავშვები, მათ უკან ლეა და მისი ბავშვები, ხოლო სულ უკან რახელი და იოსები."},"3":{"verse":3,"text":"თავად კი მათ წინ გაემართა და, ვიდრე მიუახლოვდებოდა, შვიდგზის მდაბლად თაყვანისცა ძმას."},"4":{"verse":4,"text":"სირბილით შეეგება ესავი, გადაეხვია, ყელზე მოეჭდო, გადაკოცნა, და ატირდნენ ორთავენი."},"5":{"verse":5,"text":"აიხედა ესავმა და დაინახა ქალები და ბავშვები უთხრა: შენი რა არიან ესენი? უთხრა: შვილები ღმერთმა რომ უწყალობა შენს მორჩილს."},"6":{"verse":6,"text":"ახლოს მივიდნენ მხევლები თავიანთი ბავშვებითურთ და თაყვანი სცეს."},"7":{"verse":7,"text":"ახლოს მივიდა ლეაც თავისი ბავშვებითურთ და თაყვანისცა. ბოლოს იოსები და რახელი მივიდნენ ახლოს და თაყვანისცეს."},"8":{"verse":8,"text":"უთხრა ესავმა: რა იყო მთელი ის ბანაკი, წინ რო შემომხვდა? უთხრა: რომ მადლი ვპოვო ჩემი ბატონის თვალში."},"9":{"verse":9,"text":"უთხრა ესავმა: არაფერი მაკლია, ძმაო. შენი შენვე გქონდეს."},"10":{"verse":10,"text":"უთხრა იაკობმა: არა. თუ მადლი მიპოვნია ჩემი ბატონის თვალში, მიიღე ჩემგან ეს ძღვენი. რადგან შენი სახე რომ დავინახე, გინდ ღვთის სახე დამენახოს და შენც წყალობით შემომხედე."},"11":{"verse":11,"text":"მიიღე შენთვის გამოგზავნილი ეს მოსაკითხი, რადგან ღმერთმა მომხედა და ყველაფერი მაქვს. არ მოეშვა და მანაც მიიღო."},"12":{"verse":12,"text":"უთხრა ესავმა: დავიძრათ და წავიდეთ, მე წინ წაგიძღვები."},"13":{"verse":13,"text":"უთხრა: იცის ჩემმა ბატონმა, რომ სათუთნი არიან ბავშვები, და ცხვარ-ძროხა მაკედა მყავს. წინ რომ გავირეკო, ერთ დღეში გამიწყდება მთელი საქონელი."},"14":{"verse":14,"text":"თავისი მორჩილის წინ იაროს ჩემმა ბატონმა; მე კი ნელ-ნელა, ფეხდაფეხ გავყვები საქონელს და ბავშვებს, ვიდრე ჩემს ბატონთან მივიდოდე სეყირში."},"15":{"verse":15,"text":"უთხრა ესავმა: ვინმეს მაინც მოგიჩენ ჩემი ხალხიდან, თან რომ მახლავს. უთხრა: რა საჭიროა? ოღონდ მადლი ვპოვო ჩემი ბატონის თვალში."},"16":{"verse":16,"text":"იმ დღესვე გაბრუნდა თავისი გზით ესავი სეყირისკენ."},"17":{"verse":17,"text":"ხოლო იაკობი სუქოთისკენ დაიძრა. აიშენა იქ სახლი და საქონელსაც დაუდგა კარვები. ამიტომაც უწოდა იმ ადგილს სახელად სუქოთი (ქარავანი)."},"18":{"verse":18,"text":"მოვიდა მშვიდობით ფადან-არამიდან წამოსული იაკობი შექემ-ქალაქად, ქანაანის ქვეყანაში რომ არის, და დაიბანაკა ქალაქის წინ."},"19":{"verse":19,"text":"შეიძინა იაკობმა ას ცხვრად შექემის მამის, ხამორის ძეთაგან მინდვრის ნაწილი, სადაც კარავი ედგა."},"20":{"verse":20,"text":"აღმართა იქ სამსხვერპლო და უწოდა მას: ელი, ღმერთი ისრაელისა."}},"meta":{"connection":"kaOrth","book_number":10,"chapter_number":33,"previous_chapter":{"connection":"kaOrth","book_number":10,"chapter":32},"next_chapter":{"connection":"kaOrth","book_number":10,"chapter":34}}}