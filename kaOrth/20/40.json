{"chapter":{"1":{"verse":1,"text":"ასე უთხრა უფალმა მოსეს:"},"2":{"verse":2,"text":"პირველი თვის პირველ დღეს აღმართე სავანე, სადღესასწაულო კარავი."},"3":{"verse":3,"text":"დადგი იქ მოწმობის კიდობანი და მოაფარე კრეტსაბმელი კიდობანს."},"4":{"verse":4,"text":"შეიტანე ტაბლა და დააწყვე მასზე, რაც დასაწყობია; შეიტანე სასანთლე და აანთე ლამპრები."},"5":{"verse":5,"text":"დადგი ოქროს სამსხვერპლო საკმევლისთვის მოწმობის კიდობნის წინ და ფარდა ჩამოაფარე კარვის შესასვლელს."},"6":{"verse":6,"text":"დადგი სამსხვერპლო აღსავლენისთვის სავანის, სადღესასწაულო კარვის შესასვლელთან."},"7":{"verse":7,"text":"დადგი საბანელი სადღესასწაულო კარავსა და სამსხვერპლოს შორის და ჩაასხი შიგ წყალი."},"8":{"verse":8,"text":"მოაწყვე გარშემო ეზო და ჩამოჰკიდე ფარდა ეზოს ჭიშკართან."},"9":{"verse":9,"text":"აიღე მირონი და სცხე სავანეს და ყველაფერს, რაც მასშია; განათლე მთელი მისი ჭურჭელი და წმიდა იქნება."},"10":{"verse":10,"text":"სცხე აღსავლენის სამსხვერპლოს და მთელს მის ჭურჭელს, განათლე სამსხვერპლო და წმიდათა წმიდა იქნება სამსხვერპლო."},"11":{"verse":11,"text":"სცხე საბანელს და მის კვარცხლბეკს და განათლე იგი."},"12":{"verse":12,"text":"მიიყვანე აარონი და მისი შვილები სადღესასწაულო კარვის შესასვლელთან და წყლით განბანე."},"13":{"verse":13,"text":"შემოსე აარონი წმიდა შესამოსელით, სცხე მას და განათლე იგი, რომ მღვდლობა გამიწიოს მე."},"14":{"verse":14,"text":"მისი შვილებიც მიიყვანე და შემოსე ისინი კვართით."},"15":{"verse":15,"text":"სცხე მათ, როგორც მათ მამას სცხე, რომ მღვდლობა გამიწიონ მე და ამ მირონცხებამ სამარადისო მღვდლობა მიანიჭოს მათ თაობიდან თაობაში."},"16":{"verse":16,"text":"ყველაფერი გააკეთა მოსემ, რაც ნაბრძანები ჰქონდა მისთვის უფალს; ასე გააკეთა."},"17":{"verse":17,"text":"მეორე წლის პირველ თვეს, თვის პირველში აღიმართა სავანე."},"18":{"verse":18,"text":"აღმართა მოსემ სავანე, დადგა მისი ფეხები, განალგა ძელები, დაამაგრა ლარტყები და აღმართა სვეტები."},"19":{"verse":19,"text":"გადაფინა გადასაფარებელი სავანეზე და გაუკეთა მას სახურავი ზემოდან, როგორც ნაბრძანები ჰქონდა მოსესთვის უფალს."},"20":{"verse":20,"text":"აიღო მოწმობა და ჩადო კიდობანში, გაუყარა კეტები კიდობნის რგოლებში და თავი დაახურა კიდობანს."},"21":{"verse":21,"text":"შეიტანა კიდობანი სავანეში, ჩამოჰკიდა კრეტსაბმელი და დაფარა მოწმობის კიდობანი, როგორც ნაბრძანები ჰქონდა მოსესთვის უფალს."},"22":{"verse":22,"text":"დადგა ტაბლა სადღესასწაულო კარავში, სავანის ჩრდილო მხარეს, ფარდის გარეთ."},"23":{"verse":23,"text":"დააწყო მასზე პური უფლის წინაშე, როგორც ნაბრძანები ჰქონდა მოსესთვის უფალს."},"24":{"verse":24,"text":"დადგა სასანთლე სადღესასწაულო კარავში ტაბლის პირდაპირ, სავანის სამხრეთ მხარეს."},"25":{"verse":25,"text":"აანთო ლამპრები უფლის წინაშე, როგორც ნაბრძანები ჰქონდა მოსესთვის უფალს."},"26":{"verse":26,"text":"დადგა ოქროს სამსხვერპლო სადღესასწაულო კარავში, ფარდის წინ."},"27":{"verse":27,"text":"აკმია მასზე სურნელოვანი საკმეველი, როგორც ნაბრძანები ჰქონდა მოსესთვის უფალს."},"28":{"verse":28,"text":"ჩამოჰკიდა ჩამოსაფარებელი სავანის შესასვლელთან."},"29":{"verse":29,"text":"აღსავლენის სამსხვერპლო დადგა სავანის, სადღესასწაულო კარვის შესასვლელთან, შესწირა მასზე აღსავლენი მსხვერპლი და პურის შესაწირავი, როგორც ნაბრძანები ჰქონდა მოსესთვის უფალს."},"30":{"verse":30,"text":"დადგა საბანელი სადღესასწაულო კარავსა და სამსხვერპლოს შორის და ჩაასხა შიგ განსაბანელი წყალი."},"31":{"verse":31,"text":"განიბანდნენ აქ მოსე, აარონი და მისი შვილები ხელებსა და ფეხებს."},"32":{"verse":32,"text":"როცა შევიდოდნენ სადღესასწაულო კარავში და მიუახლოვდებოდნენ სამსხვერპლოს, განიბანდნენ, როგორც ნაბრძანები ჰქონდა მოსესთვის უფალს."},"33":{"verse":33,"text":"მოაწყო ეზო სავანისა და სამსხვერპლოს ირგვლივ და ჩამოჰკიდა ფარდა ეზოს ჭიშკარში და დაასრულა მოსემ სამუშაო."},"34":{"verse":34,"text":"დაფარა ღრუბელმა სადღესასწაულო კარავი და უფლის დიდებამ აავსო სავანე."},"35":{"verse":35,"text":"ვერ შევიდა მოსე სადღესასწაულო კარავში, რადგან ღრუბელი იყო მასზე დავანებული და უფლის დიდებას აევსო სავანე."},"36":{"verse":36,"text":"როცა ასცილდებოდა ღრუბელი სავანეს, მაშინ დაიძრებოდნენ ხოლმე ისრაელიანები სამგზავროდ."},"37":{"verse":37,"text":"თუ არ ასცილდებოდა ღრუბელი, არ დაიძრებოდნენ, ვიდრე არ ასცილდებოდა."}},"meta":{"connection":"kaOrth","book_number":20,"chapter_number":40,"previous_chapter":{"connection":"kaOrth","book_number":20,"chapter":39},"next_chapter":{"connection":"kaOrth","book_number":30,"chapter":1}}}