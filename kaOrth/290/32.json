{"chapter":{"1":{"verse":1,"text":"აჰა, სიმართლით იმეფებს მეფე და მთავრები სამართლიანად იმთავრებენ."},"2":{"verse":2,"text":"თითოეული იქნება როგორც საფარი ქარში, თავშესაფარი ავდარში, როგორც წყლის ნაკადულები უდაბნოში, როგორც მაღალი კლდისგან დაფენილი ჩრდილი ურწყულ მიწაზე."},"3":{"verse":3,"text":"არ დაიბინდება მხედველთა თვალები და მსმენელთა ყურები გამახვილდება."},"4":{"verse":4,"text":"თავქარიანთა გული ეზიარება ცოდნას და ჩლიფიანთა ენა ნათლად ამეტყველდება."},"5":{"verse":5,"text":"აღარ დაერქმევა უგვანს ღირსეული და გაიძვერას აღარ ეთქმის პატიოსანი. ძუნწს ხელგაშლილად არ მოიხსენებენ."},"6":{"verse":6,"text":"რადგან უგვანი უგვანად ლაპარაკობს და მისი გული ბოროტს იზრახავს, რათა უკეთურება ჩაიდინოს და უფალზე მრუდედ ილაპარაკოს, ცარიელზე დატოვოს მშიერი და მწყურვალს სასმელი წაართვას."},"7":{"verse":7,"text":"ძუნწს ბოროტი აქვს იარაღი, მზაკვრობას იზრახავს, რომ ბედშავი ცრუ სიტყვებით დაღუპოს, მართალსაც რომ ამბობდეს გლახაკი."},"8":{"verse":8,"text":"ღირსეული კი ღირსეულს იზრახავს და ღირსებაზე დგას."},"9":{"verse":9,"text":"უზრუნველო ქალებო, წამოდექით, უსმინეთ ჩემს ხმას! უდარდელო ასულნო, ყურად იღეთ ჩემი ნათქვამი!"},"10":{"verse":10,"text":"ერთი წელიც და შეშფოთდებით, უდარდელნო, რადგან ბოლო მოეღება რთველს, მოსავლის აღების ჟამი არ დადგება."},"11":{"verse":11,"text":"გეშინოდეთ, უზრუნველნო, შფოთავდეთ, უდარდელნო! განიძარცვეთ, გაშიშვლდით და წელი მოისარტყლეთ."},"12":{"verse":12,"text":"მკერდს იცემდეთ სანატრელი ყანების გამო, ნაყოფიერ ვენახთა გამო."},"13":{"verse":13,"text":"ჩემი ხალხის მიწის გამო, სადაც ძეძვი და ეკალი გაიხარებს; ვაგლახ, ყველა მხიარული სახლის გამო, მოზეიმე ქალაქთა გამო!"},"14":{"verse":14,"text":"რადგან დარბაზები დაცარიელდება და ხმაურიან ქალაქს მიატოვებენ; ბორცვი და გოდოლი გამოქვაბულად იქცევა უკუნისამდე, კანჯართა საჯირითოდ, ჯოგების საძოვრად."},"15":{"verse":15,"text":"ვიდრე არ გადმოვა ჩვენზე ზეგარდმო სული და უდაბნო წალკოტად არ გადაიქცევა და წალკოტი მაღნარად არ შეირაცხება."},"16":{"verse":16,"text":"მაშინ დაივანებს უდაბნოში სამართალი და სიმართლე დამკვიდრდება წალკოტში."},"17":{"verse":17,"text":"მაშინ სამართალი შეიქმს მშვიდობას და შვება და მყუდროება იქნება სამართლის ნაყოფი უკუნისამდე."},"18":{"verse":18,"text":"დამკვიდრდება ჩემი ერი მშვიდობის სამყოფელში, მყუდრო სავანეებში და უზრუნველ სადგომებში."},"19":{"verse":19,"text":"მოვა სეტყვა და ტყე დაბლა ჩამოიწევს და ქალაქი ბარად გაივაკებს."},"20":{"verse":20,"text":"ბედნიერები ხართ, ვინც ყველგან თესავთ, სადაც წყალია, და ნებაზე უშვებთ ხარს და სახედარს!"}},"meta":{"connection":"kaOrth","book_number":290,"chapter_number":32,"previous_chapter":{"connection":"kaOrth","book_number":290,"chapter":31},"next_chapter":{"connection":"kaOrth","book_number":290,"chapter":33}}}