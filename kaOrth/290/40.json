{"chapter":{"1":{"verse":1,"text":"ანუგეშეთ, ანუგეშეთ, ჩემი ხალხი, ამბობს თქვენი ღმერთი."},"2":{"verse":2,"text":"მოუოხეთ გული იერუსალიმს და ახარეთ, რომ დასრულდა მისი ლაშქრობა, რომ მიტევებულია მისი დანაშაული, რომ ორმაგად მიეზღო უფლის ხელით მისი ცოდვებისათვის."},"3":{"verse":3,"text":"ხმაა მღაღადებლისა: უდაბნოში გაამზადეთ უფლის გზა, მოასწორეთ ტრამალზე სავალი ჩვენი ღვთისათვის!"},"4":{"verse":4,"text":"ყოველი ტაფობი მაღლა აიწევს და ყოველი მთა და ბორცვი დადაბლდება. ფერდობი დავაკდება და მთაგრეხილები გასწორდება."},"5":{"verse":5,"text":"გამოცხადდება უფლის დიდება და ყოველი ხორციელი ერთად იხილავს, რადგან უფლის პირი ლაპარაკობს."},"6":{"verse":6,"text":"ხმა ამბობს: ახარე. კითხულობს: რა ვახარო? ბალახია ყოველი ხორციელი და ყოველი მშვენება მისი - მინდვრის ყვავილი."},"7":{"verse":7,"text":"ხმება ბალახი, ჭკნება ყვავილი, როცა უფლის ქარი დაუბერავს მას. ასეა, ბალახია ხალხი."},"8":{"verse":8,"text":"გახმება ბალახი, დაჭკნება ყვავილი, ჩვენი ღვთის სიტყვა კი დგას საუკუნოდ."},"9":{"verse":9,"text":"ადი მთამაღალზე, მახარობელო სიონო! აღიმაღლე შენი ხმაძლიერი, მახარობელო იერუსალიმო! აღიმაღლე, ნუ გეშინია! უთხარი იუდას ქალაქებს, აქ არის-თქო თქვენი ღმერთი!"},"10":{"verse":10,"text":"აჰა, მოვა უფალი ღმერთი ძლიერებით და იხელმწიფებს მისი მკლავი, აჰა, საზღაური მასთანაა და მის წინაშეა გასამრჯელო."},"11":{"verse":11,"text":"როგორც მწყემსი, დამწყესავს ის თავის ფარას, თავისი მკლავით მოუყრის თავს კრავებს და თავისი უბით წაიყვანს, და დედაცხვარს წინ გაუძღვება."},"12":{"verse":12,"text":"ვის ამოურწყავს წყალი თავისი პეშვით და ცა მტკაველით ვის გაუზომავს, ვის დაუთვლია მიწის მტვერი, ვის აუწონია მთები სასწორზე და მთაგრეხილები - პინებზე?"},"13":{"verse":13,"text":"ვის დაუსაზღვრავს უფლის სული და ვინ განასწავლა ის თავისი რჩევით?"},"14":{"verse":14,"text":"ვის სთხოვა რჩევა, რომ განსწავლულიყო, ვინ აცოდინა მას სამართლის გზა, ვინ აცოდინა სიბრძნე და გონების გზა ვინ ჩააგონა?"},"15":{"verse":15,"text":"აჰა, სარწყულის ერთი წვეთივით არიან ხალხები და ქვიშასავით სასწორის პინებზე. აჰა, მტვერივით ახვეტავს კუნძულებს!"},"16":{"verse":16,"text":"ლიბანი არ ეყოფა დასაწვავად და მისი მხეცები აღსავლენ მსხვერპლად!"},"17":{"verse":17,"text":"ყველა ხალხი არარაობაა მის წინაშე, ფუჭად და ამაოდ შეირაცხებიან მის თვალში."},"18":{"verse":18,"text":"ვის მიამსგავსებ ღმერთს და რომელ მსგავსებას დაუყენებ გვერდით?"},"19":{"verse":19,"text":"ხელოსნის ჩამოსხმულია კერპი, ოქრომჭედლისგან ოქროთი დაფერილი და ვერცხლის შიბებით შემკული."},"20":{"verse":20,"text":"ვისაც ენანება ეს შესაწირავი, ულპობელ ხეს ირჩევს, და ეძებს მარჯვე ოსტატს ისეთი კერპის გასაკეთებლად, რომ არ ბარბაცებდეს."},"21":{"verse":21,"text":"ნუთუ არ იცით, ნუთუ არ გსმენიათ, ნუთუ არ გემცნოთ დასაბამიდან? ნუთუ არ გაგიგიათ ქვეყნის დაფუძნებიდან?"},"22":{"verse":22,"text":"ის ზის მიწის კამარაზე და მისი მკვიდრნი კალიებს გვანან; გაფინა ცა მსუბუქი ქსოვილივით და კარავივით გაშალა საცხოვრებლად."},"23":{"verse":23,"text":"არარაობად აქცევს მთავრებს, არაფრად აგდებს ქვეყნის მსაჯულებს."},"24":{"verse":24,"text":"ის იყო დაინერგნენ, ის იყო ჩაითესნენ, ის იყო მიწაში ფესვი გაიდგეს, რომ დაუბერა მათ და გადახმენ, ჩალასავით გახვეტა ისინი ქარიშხალმა."},"25":{"verse":25,"text":"ვის შემადარებთ, რომ გავუტოლდე? ამბობს წმიდა."},"26":{"verse":26,"text":"ზეცად აღაპყარით თვალნი და შეხედეთ, ვინ შექმნა ესენი? მან, ვისაც სათვალავით გამოჰყავს მათი მხედრობა; ვინც სახელდებით უხმობს მათ ყველას, არავინ დააკლდება ძალამოსილს და ყოვლადძლიერს."},"27":{"verse":27,"text":"რატომ ამბობ, იაკობ, და რატომ ლაპარაკობ, ისრაელ, დაფარულიაო ჩემი გზა უფლისაგან და ღვთისგან განუკითხავიაო ჩემი სამართალი?"},"28":{"verse":28,"text":"განა არ იცი? ნუთუ არ გსმენია? მარადიული ღმერთია უფალი, ქვეყნის კიდეების შემქმნელი. არ იღლება და არ იქანცება, მიუწვდომელია მისი განგება."},"29":{"verse":29,"text":"ის აღონიერებს დაღლილ-დაქანცულს და უძლურს ძალას ჰმატებს."},"30":{"verse":30,"text":"იღლებიან ჭაბუკები და იქანცებიან, მაგარი ვაჟკაცები ემხობიან."},"31":{"verse":31,"text":"უფლის მოსავნი კი განიახლებენ ძალას, არწივივით გაშლიან ფრთებს, გაიქცევიან და არ დაიღლებიან, ივლენ და არ დაიქანცებიან."}},"meta":{"connection":"kaOrth","book_number":290,"chapter_number":40,"previous_chapter":{"connection":"kaOrth","book_number":290,"chapter":39},"next_chapter":{"connection":"kaOrth","book_number":290,"chapter":41}}}