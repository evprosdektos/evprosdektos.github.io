{"chapter":{"1":{"verse":1,"text":"Καὶ εὐθέως ἐπὶ τὸ πρωῒ συμβούλιον ποιήσαντες οἱ ἀρχιερεῖς μετὰ τῶν πρεσβυτέρων καὶ γραμματέων καὶ ὅλον τὸ συνέδριον, δήσαντες τὸν ᾽Ιησοῦν ἀπήνεγκαν καὶ παρέδωκαν τῷ Πιλάτῳ."},"2":{"verse":2,"text":"καὶ ἐπηρώτησεν αὐτὸν ὁ Πιλᾶτος· σὺ εἶ ὁ βασιλεὺς τῶν ᾽Ιουδαίων; ὁ δὲ ἀποκριθεὶς εἶπεν αὐτῷ· σὺ λέγεις."},"3":{"verse":3,"text":"καὶ κατηγόρουν αὐτοῦ οἱ ἀρχιερεῖς πολλά, αὐτὸς δὲ οὐδὲν ἀπεκρίνατο."},"4":{"verse":4,"text":"ὁ δὲ Πιλᾶτος πάλιν ἐπηρώτα αὐτὸν λέγων· οὐκ ἀποκρίνῃ οὐδέν; ἴδε πόσα σου καταμαρτυροῦσιν."},"5":{"verse":5,"text":"ὁ δὲ ᾽Ιησοῦς οὐκέτι οὐδὲν ἀπεκρίθη, ὥστε θαυμάζειν τὸν Πιλᾶτον."},"6":{"verse":6,"text":"Κατὰ δὲ ἑορτὴν ἀπέλυεν αὐτοῖς ἕνα δέσμιον, ὅνπερ ᾐτοῦντο."},"7":{"verse":7,"text":"ἦν δὲ ὁ λεγόμενος Βαραββᾶς μετὰ τῶν συστασιαστῶν δεδεμένος, οἵτινες ἐν τῇ στάσει φόνον πεποιήκεισαν."},"8":{"verse":8,"text":"καὶ ἀναβοήσας ὁ ὄχλος ἤρξατο αἰτεῖσθαι καθὼς ἀεὶ ἐποίει αὐτοῖς."},"9":{"verse":9,"text":"ὁ δὲ Πιλᾶτος ἀπεκρίθη αὐτοῖς λέγων· θέλετε ἀπολύσω ὑμῖν τὸν βασιλέα τῶν ᾽Ιουδαίων;"},"10":{"verse":10,"text":"ἐγίνωσκε γὰρ ὅτι διὰ φθόνον παραδεδώκεισαν αὐτὸν οἱ ἀρχιερεῖς."},"11":{"verse":11,"text":"οἱ δὲ ἀρχιερεῖς ἀνέσεισαν τὸν ὄχλον ἵνα μᾶλλον τὸν Βαραββᾶν ἀπολύσῃ αὐτοῖς."},"12":{"verse":12,"text":"ὁ δὲ Πιλᾶτος ἀποκριθεὶς πάλιν εἶπεν αὐτοῖς· τί οὖν θέλετε ποιήσω ὃν λέγετε τὸν βασιλέα τῶν ᾽Ιουδαίων;"},"13":{"verse":13,"text":"οἱ δὲ πάλιν ἔκραξαν· σταύρωσον αὐτόν."},"14":{"verse":14,"text":"ὁ δὲ Πιλᾶτος ἔλεγεν αὐτοῖς· τί γὰρ ἐποίησε κακόν; οἱ δὲ περισσοτέρως ἔκραξαν· σταύρωσον αὐτόν."},"15":{"verse":15,"text":"ὁ δὲ Πιλᾶτος βουλόμενος τῷ ὄχλῳ τὸ ἱκανὸν ποιῆσαι, ἀπέλυσεν αὐτοῖς τὸν Βαραββᾶν, καὶ παρέδωκε τὸν ᾽Ιησοῦν φραγελλώσας ἵνα σταυρωθῇ."},"16":{"verse":16,"text":"Οἱ δὲ στρατιῶται ἀπήγαγον αὐτὸν ἔσω τῆς αὐλῆς, ὅ ἐστι πραιτώριον, καὶ συγκαλοῦσιν ὅλην τὴν σπεῖραν·"},"17":{"verse":17,"text":"καὶ ἐνδύουσιν αὐτὸν πορφύραν καὶ περιτιθέασιν αὐτῷ πλέξαντες ἀκάνθινον στέφανον,"},"18":{"verse":18,"text":"καὶ ἤρξαντο ἀσπάζεσθαι αὐτόν. χαῖρε ὁ βασιλεὺς τῶν ᾽Ιουδαίων·"},"19":{"verse":19,"text":"καὶ ἔτυπτον αὐτοῦ τὴν κεφαλὴν καλάμῳ καὶ ἐνέπτυον αὐτῷ, καὶ τιθέντες τὰ γόνατα προσεκύνουν αὐτῷ."},"20":{"verse":20,"text":"καὶ ὅτε ἐνέπαιξαν αὐτῷ, ἐξέδυσαν αὐτὸν τὴν πορφύραν καὶ ἐνέδυσαν αὐτὸν τὰ ἱμάτια τὰ ἴδια, καὶ ἐξάγουσιν αὐτὸν ἵνα σταυρώσωσιν αὐτόν."},"21":{"verse":21,"text":"Καὶ ἀγγαρεύουσι παράγοντά τινα Σίμωνα Κυρηναῖον, ἐρχόμενον ἀπ᾽ ἀγροῦ, τὸν πατέρα ᾽Αλεξάνδρου καὶ ῾Ρούφου, ἵνα ἄρῃ τὸν σταυρὸν αὐτοῦ."},"22":{"verse":22,"text":"Καὶ φέρουσιν αὐτὸν ἐπὶ Γολγοθᾶ τόπον, ὅ ἐστι μεθερμηνευόμενον κρανίου τόπος."},"23":{"verse":23,"text":"καὶ ἐδίδουν αὐτῷ πιεῖν ἐσμυρνισμένον οἶνον· ὁ δὲ οὐκ ἔλαβε."},"24":{"verse":24,"text":"καὶ σταυρώσαντες αὐτὸν διαμερίζονται τὰ ἱμάτια αὐτοῦ βάλλοντες κλῆρον ἐπ᾽ αὐτὰ τίς τί ἄρῃ."},"25":{"verse":25,"text":"ἦν δὲ ὥρα τρίτη καὶ ἐσταύρωσαν αὐτόν."},"26":{"verse":26,"text":"καὶ ἦν ἡ ἐπιγραφὴ τῆς αἰτίας αὐτοῦ ἐπιγεγραμμένη· ὁ βασιλεὺς τῶν ᾽Ιουδαίων."},"27":{"verse":27,"text":"Καὶ σὺν αὐτῷ σταυροῦσι δύο λῃστάς, ἕνα ἐκ δεξιῶν καὶ ἕνα ἐξ εὐωνύμων αὐτοῦ."},"28":{"verse":28,"text":"καὶ ἐπληρώθη ἡ γραφὴ ἡ λέγουσα· <b>καὶ μετὰ ἀνόμων ἐλογίσθη. </b>"},"29":{"verse":29,"text":"Καὶ οἱ παραπορευόμενοι ἐβλασφήμουν αὐτὸν κινοῦντες τὰς κεφαλὰς αὐτῶν καὶ λέγοντες· οὐά, ὁ καταλύων τὸν ναὸν καὶ ἐν τρισὶν ἡμέραις οἰκοδομῶν!"},"30":{"verse":30,"text":"σῶσον σεαυτὸν καὶ κατάβα ἀπὸ τοῦ σταυροῦ."},"31":{"verse":31,"text":"ὁμοίως δὲ καὶ οἱ ἀρχιερεῖς ἐμπαίζοντες πρὸς ἀλλήλους μετὰ τῶν γραμματέων ἔλεγον· ἄλλους ἔσωσεν, ἑαυτὸν οὐ δύναται σῶσαι."},"32":{"verse":32,"text":"ὁ Χριστὸς ὁ βασιλεὺς τοῦ ᾽Ισραὴλ καταβάτω νῦν ἀπὸ τοῦ σταυροῦ, ἵνα ἴδωμεν καὶ πιστεύσωμεν αὐτῷ. καὶ οἱ συνεσταυρωμένοι αὐτῷ ὠνείδιζον αὐτόν."},"33":{"verse":33,"text":"Γενομένης δὲ ὥρας ἕκτης σκότος ἐγένετο ἐφ᾽ ὅλην τὴν γῆν ἕως ὥρας ἐνάτης·"},"34":{"verse":34,"text":"καὶ τῇ ὥρᾳ τῇ ἐνάτῃ ἐβόησεν ὁ ᾽Ιησοῦς φωνῇ μεγάλῃ λέγων· <b>᾽Ελωῒ ᾽Ελωΐ, λιμᾶ σαβαχθανί; </b>ὅ ἐστι μεθερμηνευόμενον, <b>ὁ Θεός μου ὁ Θεός μου, εἰς τί με ἐγκατέλιπες; </b>"},"35":{"verse":35,"text":"καί τινες τῶν παρεστηκότων ἀκούσαντες ἔλεγον· ἴδε ᾽Ηλίαν φωνεῖ."},"36":{"verse":36,"text":"δραμὼν δὲ εἷς καὶ γεμίσας σπόγγον ὄξους περιθείς τε καλάμῳ ἐπότιζεν αὐτὸν λέγων· ἄφετε ἴδωμεν εἰ ἔρχεται ᾽Ηλίας καθελεῖν αὐτόν."},"37":{"verse":37,"text":"ὁ δὲ ᾽Ιησοῦς ἀφεὶς φωνὴν μεγάλην ἐξέπνευσε."},"38":{"verse":38,"text":"Καὶ τὸ καταπέτασμα τοῦ ναοῦ ἐσχίσθη εἰς δύο ἀπὸ ἄνωθεν ἕως κάτω."},"39":{"verse":39,"text":"᾽Ιδὼν δὲ ὁ κεντυρίων ὁ παρεστηκὼς ἐξ ἐναντίας αὐτοῦ ὅτι οὕτω κράξας ἐξέπνευσεν, εἶπεν· ἀληθῶς ὁ ἄνθρωπος οὗτος υἱὸς ἦν Θεοῦ."},"40":{"verse":40,"text":"῏Ησαν δὲ καὶ γυναῖκες ἀπὸ μακρόθεν θεωροῦσαι, ἐν αἷς ἦν καὶ Μαρία ἡ Μαγδαληνὴ καὶ Μαρία ἡ τοῦ ᾽Ιακώβου τοῦ μικροῦ καὶ ᾽Ιωσῆ μήτηρ, καὶ Σαλώμη,"},"41":{"verse":41,"text":"αἳ καὶ ὅτε ἦν ἐν τῇ Γαλιλαίᾳ ἠκολούθουν αὐτῷ καὶ διηκόνουν αὐτῷ, καὶ ἄλλαι πολλαὶ αἱ συναναβᾶσαι αὐτῷ εἰς ῾Ιεροσόλυμα."},"42":{"verse":42,"text":"Καὶ ἤδη ὀψίας γενομένης, ἐπεὶ ἦν παρασκευή, ὅ ἐστι προσάββατον,"},"43":{"verse":43,"text":"ἐλθὼν ᾽Ιωσὴφ ὁ ἀπὸ ᾽Αριμαθαίας, εὐσχήμων βουλευτής, ὃς καὶ αὐτὸς ἦν προσδεχόμενος τὴν βασιλείαν τοῦ Θεοῦ, τολμήσας εἰσῆλθε πρὸς Πιλᾶτον καὶ ᾐτήσατο τὸ σῶμα τοῦ ᾽Ιησοῦ."},"44":{"verse":44,"text":"ὁ δὲ Πιλᾶτος ἐθαύμασεν εἰ ἤδη τέθνηκε, καὶ προσκαλεσάμενος τὸν κεντυρίωνα ἐπηρώτησεν αὐτὸν εἰ πάλαι ἀπέθανε·"},"45":{"verse":45,"text":"καὶ γνοὺς ἀπὸ τοῦ κεντυρίωνος ἐδωρήσατο τὸ σῶμα τῷ ᾽Ιωσήφ."},"46":{"verse":46,"text":"καὶ ἀγοράσας σινδόνα καὶ καθελὼν αὐτὸν ἐνείλησε τῇ σινδόνι καὶ κατέθηκεν αὐτὸν ἐν μνημείῳ, ὃ ἦν λελατομημένον ἐκ πέτρας, καὶ προσεκύλισε λίθον ἐπὶ τὴν θύραν τοῦ μνημείου."},"47":{"verse":47,"text":"ἡ δὲ Μαρία ἡ Μαγδαληνὴ καὶ Μαρία ᾽Ιωσῆ ἐθεώρουν ποῦ τίθεται."}},"meta":{"connection":"NTPT","book_number":480,"chapter_number":15,"previous_chapter":{"connection":"NTPT","book_number":480,"chapter":14},"next_chapter":{"connection":"NTPT","book_number":480,"chapter":16}}}